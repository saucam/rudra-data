

  
ॐ॥ अथातः स्तुतशस्त्रयोरेवैकाहिकं प्रातःसवनमैकाहिकं तृतीयसवनमेते वै शान्ते कॢप्ते प्रतिष्ठिते सवने यदैकाहिके शान्त्यै क्लॄप्त्यै प्रतिष्ठित्या अप्रच्युत्या उक्तो माधन्दिनः पवमानो य उभयसाम्नो बृहत्पृष्ठस्योभे हि सामनी क्रियेते आ त्वा रथं यथोतय इदं वसो सुतमन्ध इति राथन्तरी प्रतिपद्राथन्तरोऽनुचरः पवमानोक्थं वा एतद्यन्मरुत्वतीयं पवमाने वा अत्र रथतरं कुर्वन्ति बृहत्पृष्ठं सवीवधायै तदिदं रथन्तरं स्तुतमाभ्यां प्रतिपदनुचराभ्यामनुशंसत्यथो ब्रह्म वै रथन्तरं क्षत्रं बृहद्ब्रह्म खलु वै क्षत्रात्पूर्वं ब्रह्म पुरस्तान्म उग्रं राष्ट्रमव्यथ्यमसदित्यथान्नं वै रथन्तरमन्नमेवास्मै तत्पुरस्तात्कल्पयत्यथेयं वै पृथिवी रथन्तरमियं खलु वै प्रतिष्ठा प्रतिष्ठामेवास्मै तत्पुरस्तात्कल्पयति समान इन्द्रनिहवो विभक्तः सोह्नामुद्वान्ब्राह्मणस्पत्य उभयसाम्नो रूपमुभे हि सामनी क्रियेते समान्यो धाय्या अविभक्तास्ता अह्नामैकाहिको मरुत्वतीयः प्रगाथः ॥1॥  
जनिष्ठा उग्रस्सहसे तुरायेति सूक्तमुग्रवत्सहस्वत्तत्क्षत्रस्य रूपं मन्द्र ओजिष्ठ इत्योजस्वत्तत्क्षत्रस्य रूपं बहुलाभिमान इत्यभिवदभिभूत्यै रूपं तदेका दश च भवत्येकादशाक्षरा वै त्रिष्टुप्त्रैष्टुभो वै राजन्य ओजो वा इन्द्रियं वीर्यं त्रिष्टुबोजः क्षत्रं वीर्यं राजन्यस्तदेनमोजसा क्षत्रेण वीर्येण समर्धयति तद्गौरवीतं भवत्येदद्वै भरुत्वतीयं समृद्धं यद्गौरवीतं तस्योक्तं ब्राह्मणं त्वामिद्धि हवामह इति बृहत्पृष्ठं भवति क्षत्रं वै बृहत्क्षत्रेणैव तत्क्षत्रं समर्धयत्यथो क्षत्रं वै बृहदात्मा यजमानस्य निष्केवल्यं तद्यद्बृहत्पृष्ठं भवति क्षत्रं वै बृहत्क्षत्रेणैवेनं तत्समर्धयत्यथो ज्यैष्ठं वै बृहज्ज्यैष्ठ्येनैवैनं तत्समर्धयत्यथो श्रैष्ठ्यं वै बृहच्छ्रैष्ठ्येनैवैनं तत्समर्धयत्यभि त्वा शूर नोनुम इति रथन्तरमनुरूपं कुर्वत्ययं वै लोको रथन्तरमसौ लोको बृहदस्य वै लोकोनुरूपोऽमुष्य लोकस्यायं लोकोनुरूपस्तद्रथन्तरमनुरूपं कुर्वत्युभावेव तल्लोकौ यजमानाय सम्भोगिनौ कुर्वत्यथो ब्रह्म वै रथन्तरं क्षत्रं बृहद्ब्रह्मणि खलु वै क्षत्रं प्रतिष्ठितं क्षत्रे ब्रह्माथो साम्न एव सयोनितायै यद्वावानेति धाय्या तस्या उक्तं ब्राह्मणमुभयं श्रुणवचन इति सामप्रगाथ उ बह्यसाम्नो रूपमुभे हि सामनी क्रियेते ॥2॥  
तमु ष्टुहि यो अभिभूत्योजा इति सूक्तमभिवदति भूत्यै रूपमषाह्ळमुग्रं सहमानमाभिरित्युग्रवत्सहमान वत्तत्क्षत्रस्य रूपं तत्पञ्चदशर्चं भवत्योजो वा इन्द्रियं वीर्यं पञ्चदश ओजः क्षत्रं वीर्यं राजन्यस्तदेनमोजसा क्षत्रेण वीर्येण समर्धयति तद्भारद्वाजं भवति भारद्वाजं वै बृहदार्षेयेण सलोमैष ह वाव क्षत्रिययज्ञियः समृद्धो यो बृहत्पृष्ठस्तस्माद्यत्र क्व च क्षत्रियो यजेत बृहदेव तत्र पृष्ठं स्यात्तत्समृद्धम् ॥ 3 ॥  
36.4 ऐकाहिका होत्रा एता वै शान्ताः कॢप्ताः प्रतिष्ठिता होत्रा ययदैकाहिकाः शान्त्यै कॢप्त्यै प्रतिष्ठित्या अप्रच्युत्यै ताः सर्वरूपा भवन्ति सर्वसमृद्धाः सर्वरूपतायै सर्वसमृद्ध्यै सर्वरूपाभिर्होत्राभिः सर्वसमृद्धाभिः सर्वान्कामानवाप्नवामेति तस्माद्यत्र क्व चैकाहा असर्वतस्तोमा असर्वपृष्ठा ऐकाहिका एव तत्र होत्राः स्युस्तत्समृद्धमुक्थ एवायं पञ्चदशः स्यादित्याहुरोजोवा इन्द्रियं वीर्यं पञ्चदश ओजः क्षत्रं वीर्यं राजन्यस्तदेनमोजसा क्षत्रेण वीर्येण समर्धयति तस्य त्रिंशत्सुतशस्त्राणि भवन्ति त्रिंशदक्षरा वै विराड्विराळन्नाद्यं विराज्येवैनं तदन्नाद्ये प्रतिष्ठापयति तस्मात्तदुक्थ्यः पञ्चदशः स्यादित्याहुर्ज्योतिष्टोम एवाग्निष्टोमः स्या द्ब्रह्म वै स्तोमानां त्रिवृत्क्षत्रं पञ्चदशो ब्रह्म खलु वै क्षत्रात्पूर्वं ब्रह्म पुरस्तान्म उग्रं राष्ट्रमव्यथ्य मदिति विशः सप्तदशः शौद्रो वर्ण एकविंशो विशं चैवास्मै तच्छौद्रं च वर्णमनुवर्त्मानौ कुर्वत्यथो तेजो वै स्तोमानां त्रिवृद्वीर्यं पञ्चदशः प्रजातिः सप्तदशः प्रतिष्ठ्यैक विंश्स्तदेनं तेजसा वीर्येण प्रजात्या प्रतिष्ठयां ततः समर्धयति तस्माज्ज्योतिष्टोमः स्यात्तस्य चतुर्विंशतिः स्तुतशस्त्राणि भवन्ति चतुर्विंशत्यर्धमासो वै संवत्सरः संवत्सरे कृत्स्नमन्नाद्यं कृत्स्न एवैनं तदन्नाद्ये प्रतिष्ठापयन्ति तस्माज्ज्योतिष्टोम एवाग्निष्टोमः स्यादग्निष्टोमः स्यात् ॥4॥ ॥ इति अष्टमपञ्चिकायां प्रथमोऽध्यायः ॥  
