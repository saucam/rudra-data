

  
हरिःॐ॥ त्वंहि। हिक्षैत॑वत्। क्षैत॑व॒द्यशः॑। क्षैत॑व॒दिति॒क्षैत॑ऽवत्। यशोग्ने॑ । अग्ने॑मि॒त्रः। मि॒त्रोन। नपत्य॑से। पत्य॑स॒इति॒पत्य॑से॥ त्वंवि॑चर्षणे। वि॒च॒र्ष॒णॆ॒श्रवः॑। वि॒च॒र्ष॒ण॒इति॑विऽचर्षणॆ। श्रवो॒वसो॑। वसो॑पु॒ष्टिं। व॒सो॒इति॑वसो। पु॒ष्टिन्न। नपु॑ष्यसि। पु॒ष्य॒सीति॑पुष्यसि॥  
त्वांहि। हिष्म॑। स्मा॒च॒र्ष॒णयः॑। च॒र्ष॒णयो॑य॒ज्ञेभिः॑। य॒ज्ञेभि॑र्गी॒र्भिः। गी॒र्भिरीळ॑ते। गी॒र्भिरिति॑गीः॒ऽर्भिः। ईळ॑त॒इतीळ॑ते॥ त्वांवा॒जी। वा॒जीया॑ति। या॒त्य॒वृ॒कः। अ॒वृ॒कोर॑ज॒स्तूः। र॒ज॒स्तूर्वि॒श्वच॑र्षणिः। र॒ज॒स्तूरिति॑र॒जः॒ऽतूः। वि॒श्वच॑र्षणि॒रिति॑वि॒श्वऽच॑र्षणिः॥  
स॒जोष॑स्त्वा। स॒जोषा॒इति॑स॒ऽजोषाः॑। त्वा॒दि॒वः। दि॒वोनरः॑। नरो॑य॒ज्ञस्य॑। य॒ज्ञस्य॑के॒तुं। के॒तुमि॑न्धते। इ॒न्ध॒त॒इती॑न्धते॥ यध्द॑। ह॒स्यः। स्यमानु॑षः। मानु॑षो॒जनः॑। जन॑स्सुम्ना॒युः। सु॒म्ना॒युर्जु॒ह्वः। सु॒म्न॒युरिति॑सु॒म्न॒ऽयुः। जु॒ह्वोअ॑ध्व॒रे। अ॒ध्व॒रइ॑त्य॒ध्व॒रे॥  
ऋध॒द्यः। यस्ते॑। ते॒सु॒दान॑वे। सु॒दान॑वेधि॒या। सु॒दान॑व॒इति॑सु॒ऽदान॑वे। धि॒यामर्तः॑। मर्त॑श्श॒शम॑ते। श॒शम॑त॒इति॑श॒शम॑ते॥ ऊ॒तीषः। सबृ॑ह॒तीः। बृ॒ह॒तीदि॒वः। दि॒वोद्वि॒षः। द्वि॒षोअंहः॑। अंहो॒न। नत॑रति। त॒र॒तीति॑तरति॥  
स॒मिधा॒यः। स॒मिधेति॑सं॒ऽइधा॑। यस्ते॑। त॒आहु॑तिं। आहु॑तिं॒निशि॑तिं। आहु॑ति॒मित्याऽहु॑तिं। निशि॑तिं॒मर्त्यः॑। निशि॑ति॒मिति॒निऽशि॑तिं। मर्त्यो॒नश॑त्। नश॒दिति॒नश॑त्॥ व॒याव॑न्तं॒सः। व॒याव॑न्त॒मिति॑व॒याऽव॑न्तं। सपु॑ष्यति। पु॒ष्य॒ति॒क्षयं॑। क्षय॑मग्ने। अ॒ग्ने॒श॒तायु॑षं। श॒तायु॑ष॒मिति॑श॒तऽआ॑युषं॥ 1॥  
त्वे॒षस्ते॑। ते॒धू॒मः। धू॒मऋ॑ण्वति। ऋ॒ण्व॒ति॒दि॒वि। दि॒विषन्। सन्च्छु॒क्रः। शु॒क्रआत॑तः। आत॑त॒इत्याऽत॑तः॥ सूरो॒न। नहि। हिद्यु॒ता। द्यु॒तात्वं। त्वङ्कृ॒पा। कृ॒पापा॑वक। पा॒व॒क॒रोच॑से। रोच॑स॒इति॒रोच॑से॥  
अधा॒हि। हिवि॒क्षु। वि॒क्ष्वीड्यः॑। ईड्योसि॑। असि॑प्रि॒यः। प्रि॒योनः। नो॒अति॑थिः। अति॑थि॒रित्यति॑थिः॥ र॒ण्वःपु॒री॑व। पु॒री॑व॒जूर्यः॑। पु॒रीवेति॑पु॒रिऽइ॑व। जूर्य॑स्सू॒नुः। सू॒नुर्न। नत्र॑य॒याय्यः॑। त्र॒य॒याय्य॒इति॑त्र॒य॒याय्यः॑॥  
क्रत्वा॒हि। हिद्रोणॆ॑। द्रोणॆ॑अ॒ज्यसे॑। अ॒ज्यसेग्ने॑। अग्ने॑वा॒जी। वा॒जीन। नकृत्व्यः॑। कृत्व्य॒इति॒कृत्व्यः॑॥ परि॑ज्मानेवस्व॒धा। परि॑ज्मा॒नेवेति॒परि॑ज्मानाऽइव। स्व॒धागयः॑। गयोत्यः॑। अत्यो॒न। नह्वा॒र्यः। ह्वा॒र्यश्शिशुः॑। शिशु॒रिति॒शिशुः॑॥  
त्वन्त्या। त्याचि॑त्। चि॒दच्यु॑ता। अच्यु॒ताग्ने॑। अग्ने॑प॒शुः। प॒शुर्न। नयव॑से। यव॑स॒इति॒यव॑से॥ धामा॑ह। ह॒यत्। यत्ते॑। त॒अ॒ज॒र॒। अ॒ज॒र॒वना॑। वना॑वृश्च्यन्ति। वृ॒श्च्य॒न्ति॒शिक्व॑सः। शिक्व॑स॒इति॒शिक्व॑सः॥  
वेषि॒ह्य॑ध्वरीय॒तामग्ने॑। अग्ने॒होता॑। होता॒दमे॑। दमे॑वि॒शां। वि॒शामिति॑वि॒शां॥ स॒मृधो॑विश्पते। स॒मृध॒इति॑सं॒ऽऋधः॑। वि॒श्प॒ते॒कृ॒णु। कृ॒णुजु॒षस्व॑। जु॒षस्व॑ह॒व्यं। ह॒व्यम॑ङ्गिरः। अ॒ङ्गि॒र॒इत्य॑ङ्गिरः॥  
अच्छा॑नः। नो॒मि॒त्र॒म॒हः॒। मि॒त्र॒म॒हो॒दे॒व॒। मि॒त्र॒म॒ह॒इति॑मित्रऽमहः। दे॒व॒दे॒वान्। दे॒वानग्ने॑। अग्ने॒वोचः॑। वोच॑स्सुम॒तिं। सु॒म॒तिंरोद॑स्योः। सु॒म॒तिमिति॑सु॒ऽम॒तिं। रोद॑स्यो॒रिति॒रोद॑स्योः॥ वी॒हिस्व॒स्तिं। स्व॒स्तिंसु॑क्षि॒तिं। सु॒क्षि॒तिन्दि॒वः। सु॒क्षि॒तिमिति॑सु॒ऽक्षि॒तिं। दि॒वोनॄन्। नॄन्द्वि॒षः। द्वि॒षोंअहां॑सि। अंहां॑सिदुरि॒ता। दु॒रि॒तात॑रेम। दु॒रि॒तेति॑दुः॒ऽइ॒ता। त॒रे॒म॒ता। तात॑रेम। त॒रे॒म॒तव॑। तवाव॑सा। अव॑सातरेम। त॒रे॒मेति॑तरेम॥ 2॥  
