

  
प्र।स्वा॒नासः॑।रथाः॑ऽइव।अर्व॑न्तः।न।श्र॒व॒स्यवः॑।सोमा॑सः।रा॒ये।अ॒क्र॒मुः॒॥  
हि॒न्वा॒नासः॑।रथाः॑ऽइव।द॒ध॒न्वि॒रे।गभ॑स्त्योः।भरा॑सः।का॒रिणा॑म्ऽइव॥  
राजा॑नः।न।प्रश॑स्तिऽभिः।सोमा॑सः।गोभिः॑।अ॒ञ्ज॒ते॒।य॒ज्ञः।न।स॒प्त।धा॒तृऽभिः॑॥  
परि॑।सु॒वा॒नासः॑।इन्द॑वः।मदा॑य।ब॒र्हणा॑।गि॒रा।सु॒ताः।अ॒र्ष॒न्ति॒।धार॑या॥  
आ॒पा॒नासः॑।वि॒वस्व॑तः।जन॑न्तः।उ॒षसः॑।भग॑म्।सूराः॑।आ।अण्व॑म्।वि।त॒न्व॒ते॒॥  
अप॑।द्वारा॑।म॒ती॒नाम्।प्र॒त्नाः।ऋ॒ण्व॒न्ति॒।का॒रवः॑।वृष्णः॑।हर॑से।आ॒यवः॑॥  
स॒मी॒ची॒नासः॑।आ॒स॒ते॒।होता॑रः।स॒प्तऽजा॑मयः।प॒दम्।एक॑स्य।पिप्र॑तः॥  
नाभा॑।नाभि॑म्।नः॒।आ।द॒दे॒।चक्षुः॑।चि॒त्।सूर्ये॑।सचा॑।क॒वेः।अप॑त्यम्।आ।दु॒हे॒॥  
अ॒भि।प्रि॒या।दि॒वः।प॒दम्।अ॒ध्व॒र्युऽभिः॑।गुहा॑।हि॒तम्।सूरः॑।प॒श्य॒ति॒।चक्ष॑सा॥  
