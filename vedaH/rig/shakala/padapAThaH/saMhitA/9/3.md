

  
ए॒षः।दे॒वः।अम॑र्त्यः।प॒र्ण॒वीःऽइ॑व।दी॒य॒ति॒।अ॒भि।द्रोणा॑नि।आ॒ऽसद॑म्॥  
ए॒षः।दे॒वः।वि॒पा।कृ॒तः।अति॑।ह्वरां॑सि।धा॒व॒ति॒।पव॑मानः।अदा॑भ्यः॥  
ए॒षः।दे॒वः।वि॒प॒न्युऽभिः॑।पव॑मानः।ऋ॒त॒युऽभिः॑।हरिः॑।वाजा॑य।मृ॒ज्य॒ते॒॥  
ए॒षः।विश्वा॑नि।वार्या॑।शूरः॑।यन्ऽइ॑व।सत्व॑ऽभिः।पव॑मानः।सि॒सा॒स॒ति॒॥  
ए॒षः।दे॒वः।र॒थ॒र्य॒ति॒।पव॑मानः।द॒श॒स्य॒ति॒।आ॒विः।कृ॒णो॒ति॒।व॒ग्व॒नुम्॥  
ए॒षः।विप्रैः॑।अ॒भिऽस्तु॑तः।अ॒पः।दे॒वः।वि।गा॒ह॒ते॒।दध॑त्।रत्ना॑नि।दा॒शुषे॑॥  
ए॒षः।दिव॑म्।वि।धा॒व॒ति॒।ति॒रः।रजां॑सि।धार॑या।पव॑मानः।कनि॑क्रदत्॥  
ए॒षः।दिव॑म्।वि।आ।अ॒स॒र॒त्।ति॒रः।रजां॑सि।अस्पृ॑तः।पव॑मानः।सु॒ऽअ॒ध्व॒रः॥  
ए॒षः।प्र॒त्नेन॑।जन्म॑ना।दे॒वः।दे॒वेभ्यः॑।सु॒तः।हरिः॑।प॒वित्रे॑।अ॒र्ष॒ति॒॥  
ए॒षः।ऊँ॒ इति॑।स्यः।पु॒रु॒ऽव्र॒तः।ज॒ज्ञा॒नः।ज॒नय॑न्।इषः॑।धार॑या।प॒व॒ते॒।सु॒तः॥  
