

  
अ॒भि।प्रि॒याणि॑।प॒व॒ते॒।चनः॑ऽहितः।नामा॑नि।य॒ह्वः।अधि॑।येषु॑।वर्ध॑ते।आ।सूर्य॑स्य।बृ॒ह॒तः।बृ॒हन्।अधि॑।रथ॑म्।विष्व॑ञ्चम्।अ॒रु॒ह॒त्।वि॒ऽच॒क्ष॒णः॥  
ऋतस्य॑।जि॒ह्वा।प॒व॒ते॒।मधु॑।प्रि॒यम्।व॒क्ता।पतिः॑।धि॒यः।अ॒स्याः।अदा॑भ्यः।दधा॑ति।पु॒त्रः।पि॒त्रोः।अ॒पी॒च्य॑म्।नाम॑।तृ॒तीय॑म्।अधि॑।रो॒च॒ने।दि॒वः॥  
अव॑।द्यु॒ता॒नः।क॒लशा॑न्।अ॒चि॒क्र॒द॒त्।नृऽभिः॑।वे॒मा॒नः।कोशे॑।आ।हि॒र॒ण्यये॑।अ॒भि।ई॒म्।ऋ॒तस्य॑।दो॒हनाः॑।अ॒नू॒ष॒त॒।अधि॑।त्रि॒ऽपृ॒ष्ठः।उ॒षसः॑।वि।रा॒ज॒ति॒॥  
अद्रि॑ऽभिः।सु॒तः।म॒तिऽभिः।चनः॑ऽहितः।प्र॒ऽरो॒चय॑न्।रोद॑सी॒ इति॑।मा॒तरा॑।शुचिः॑।रोमा॑णि।अव्या॑।स॒मया॑।वि।धा॒व॒ति॒।मधोः॑।धारा॑।पिन्व॑माना।दि॒वेऽदि॑वे॥  
परि॑।सो॒म॒।प्र।ध॒न्व॒।स्व॒स्तये॑।नृऽभिः॑।पु॒ना॒नः।अ॒भि।वा॒स॒य॒।आ॒ऽशिर॑म्।ये।ते॒।मदाः॑।आ॒ह॒नसः॑।विऽहा॑यसः।तेभिः॑।इन्द्र॑म्।चो॒द॒य॒।दात॑वे।म॒घम्॥  
