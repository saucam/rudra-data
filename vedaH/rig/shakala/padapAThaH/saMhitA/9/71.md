

  
आ।दक्षि॑णा।सृ॒ज्य॒ते॒।शु॒ष्मी।आ॒ऽसद॑म्।वेति॑।द्रु॒हः।र॒क्षसः॑।पा॒ति॒।जागृ॑विः।हरिः॑।ओ॒प॒शम्।कृ॒णु॒ते॒।नभः॑।पयः॑।उ॒प॒ऽस्तिरे॑।च॒म्वोः॑।ब्रह्म॑।निः॒ऽनिजे॑॥  
प्र।कृ॒ष्टि॒हाऽइ॑व।शू॒षः।ए॒ति॒।रोरु॑वत्।अ॒सु॒र्य॑म्।वर्ण॑म्।नि।रि॒णी॒ते॒।अ॒स्य॒।तम्।जहा॑ति।व॒व्रिम्।पि॒तुः।ए॒ति॒।निः॒ऽकृ॒तम्।उ॒प॒ऽप्रुत॑म्।कृ॒णु॒ते॒।निः॒ऽनिज॑म्।तना॑॥  
अद्रि॑ऽभिः।सु॒तः।पा॒व॒ते॒।गभ॑स्त्योः।वृ॒षा॒यते॑।नभ॑सा।वेप॑ते।म॒ती।सः।मो॒द॒ते॒।नस॑ते।साध॑ते।गि॒रा।ने॒नि॒क्ते।अ॒प्ऽसु।यज॑ते।परी॑मणि॥  
परि॑।द्यु॒क्षम्।सह॑सः।प॒र्व॒त॒ऽवृध॑म्।मध्वः॑।सि॒ञ्च॒न्ति॒।ह॒र्म्यस्य॑।स॒क्षणि॑म्।आ।यस्मि॑न्।गावः॑।सु॒हु॒त॒ऽआदः॑।ऊध॑नि।मू॒र्धन्।श्री॒णन्ति॑।अ॒ग्रि॒यम्।वरी॑मऽभिः॥  
सम्।ई॒म् इति॑।रथ॑म्।न।भु॒रिजोः॑।अ॒हे॒ष॒त॒।दश॑।स्वसा॑रः।अदि॑तेः।उ॒पऽस्थे॑।आ।जिगा॑त्।उप॑।ज्र॒य॒ति॒।गोः।अ॒पी॒च्य॑म्।प॒दम्।यत्।अ॒स्य॒।म॒तुथाः॑।अजी॑जनन्॥  
श्ये॒नः।न।योनि॑म्।सद॑नम्।धि॒या।कृ॒तम्।हि॒र॒ण्यय॑म्।आ॒ऽसद॑म्।दे॒वः।एष॑ति।आ।ई॒म् इति॑।रि॒ण॒न्ति॒।ब॒र्हिषि॑।प्रि॒यम्।गि॒रा।अश्वः॑।न।दे॒वान्।अपि॑।ए॒ति॒।य॒ज्ञियः॑॥  
परा॑।विऽअ॑क्तः।अ॒रु॒षः।दि॒वः।क॒विः।वृषा॑।त्रि॒ऽपृ॒ष्ठः।अ॒न॒वि॒ष्ट॒।गाः।अ॒भि।स॒हस्र॑ऽनीतिः।यतिः॑।प॒रा॒ऽयतिः॑।रे॒भः।न।पू॒र्वीः।उ॒षसः॑।वि।रा॒ज॒ति॒॥  
त्वे॒षम्।रू॒पम्।कृ॒णु॒ते॒।वर्णः॑।अ॒स्य॒।सः।यत्र॑।अश॑यत्।सम्ऽऋ॑ता।सेध॑ति।स्रि॒धः।अ॒प्साः।या॒ति॒।स्व॒धया॑।दैव्य॑म्।जन॑म्।सम्।सु॒ऽस्तु॒ती।नस॑ते।सम्।गोऽअ॑ग्रया॥  
उ॒क्षाऽइ॑व।यू॒था।प॒रि॒ऽयन्।अ॒रा॒वी॒त्।अधि॑।त्विषीः॑।अ॒धि॒त॒।सूर्य॑स्य।दि॒व्यः।सु॒ऽप॒र्णः।अव॑।च॒क्ष॒त॒।क्षाम्।सोमः॑।परि॑।क्रतु॑ना।प॒श्य॒ते॒।जाः॥  
