

  
परि॑।प्र।ध॒न्व॒।इन्द्रा॑य।सो॒म॒।स्वा॒दुः।मि॒त्राय॑।पू॒ष्णे।भगा॑य॥  
इन्द्रः॑।ते॒।सो॒म॒।सु॒तस्य॑।पे॒याः॒।क्रत्वे॑।दक्षा॑य।विश्वे॑।च॒।दे॒वाः॥  
ए॒व।अ॒मृता॑य।म॒हे।क्षया॑य।सः।शु॒क्रः।अ॒र्ष॒।दि॒व्यः।पी॒यूषः॑॥  
पव॑स्व।सो॒म॒।म॒हान्।स॒मु॒द्रः।पि॒ता।दे॒वाना॑म्।विश्वा॑।अ॒भि।धाम॑॥  
शु॒क्रः।प॒व॒स्व॒।दे॒वेभ्यः॑।सो॒म॒।दि॒वे।पृ॒थि॒व्यै।शम्।च॒।प्र॒ऽजायै॑॥  
दि॒वः।ध॒र्ता।अ॒सि॒।शु॒क्रः।पी॒यूषः॑।स॒त्ये।विऽध॑र्मन्।वा॒जी।प॒व॒स्व॒॥  
पव॑स्व।सो॒म॒।द्यु॒म्नी।सु॒ऽधा॒रः।म॒हाम्।अवी॑नाम्।अनु॑।पू॒र्व्यः॥  
नृऽभिः॑।ये॒मा॒नः।ज॒ज्ञा॒नः।पू॒तः।क्षर॑त्।विश्वा॑नि।म॒न्द्रः।स्वः॒ऽवित्॥  
इन्दुः॑।पु॒ना॒नः।प्र॒ऽजाम्।उ॒रा॒णः।क॒र॒त्।विश्वा॑नि।द्रवि॑णानि।नः॒॥  
पव॑स्व।सो॒म॒।क्रत्वे॑।दक्षा॑य।अश्वः॑।न।नि॒क्तः।वा॒जी।धना॑य॥  
तम्।ते॒।सो॒तारः॑।रस॑म्।मदा॑य।पु॒नन्ति॑।सोम॑म्।म॒हे।द्यु॒म्नाय॑॥  
शिशु॑म्।ज॒ज्ञा॒नम्।हरि॑म्।मृ॒ज॒न्ति॒।प॒वित्रे॑।सोम॑म्।दे॒वेभ्यः॑।इन्दु॑म्॥  
इन्दुः॑।प॒वि॒ष्ट॒।चारुः॑।मदा॑य।अ॒पाम्।उ॒पऽस्थे॑।क॒विः।भगा॑य॥  
बिभ॑र्ति।चारु॑।इन्द्र॑स्य।नाम॑।येन॑।विश्वा॑नि।वृ॒त्रा।ज॒घान॑॥  
पिब॑न्ति।अ॒स्य॒।विश्वे॑।दे॒वासः॑।गोभिः॑।श्री॒तस्य॑।नृऽभिः॑।सु॒तस्य॑॥  
प्र।सु॒वा॒नः।अ॒क्षा॒रिति॑।स॒हस्र॑ऽधारः।ति॒रः।प॒वित्र॑म्।वि।वार॑म्।अव्य॑म्॥  
सः।वा॒जी।अ॒क्षा॒रिति॑।स॒हस्र॑ऽरेताः।अ॒त्ऽभिः।मृ॒जा॒नः।गोऽभिः॑।श्री॒णा॒नः॥  
प्र।सो॒म॒।या॒हि॒।इन्द्र॑स्य।कु॒क्षा।नृऽभिः॑।ये॒मा॒नः।अद्रि॑ऽभिः।सु॒तः॥  
अस॑र्जि।वा॒जी।ति॒रः।प॒वित्र॑म्।इन्द्रा॑य।सोमः॑।स॒हस्र॑ऽधारः॥  
अ॒ञ्जन्ति॑।ए॒न॒म्।मध्वः॑।रसे॑न।इन्द्रा॑य।वृष्णे॑।इन्दु॑म्।मदा॑य॥  
दे॒वेभ्यः॑।त्वा॒।वृथा॑।पाज॑से।अ॒पः।वसा॑नम्।हरि॑म्।मृ॒ज॒न्ति॒॥  
इन्दुः॑।इन्द्रा॑य।तो॒श॒ते॒।नि।तो॒श॒ते॒।श्री॒णन्।उ॒ग्रः।रि॒णन्।अ॒पः॥  
