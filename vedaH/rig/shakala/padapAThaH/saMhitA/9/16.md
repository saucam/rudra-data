

  
प्र।ते॒।सो॒तारः॑।ओ॒ण्योः॑।रस॑म्।मदा॑य।घृष्व॑ये।सर्गः॑।न।त॒क्ति॒।एत॑शः॥  
क्रत्वा॑।दक्ष॑स्य।र॒थ्य॑म्।अ॒पः।वसा॑नम्।अन्ध॑सा।गो॒ऽसाम्।अण्वे॑षु।स॒श्चि॒म॒॥  
अन॑प्तम्।अ॒प्ऽसु।दु॒स्तर॑म्।सोम॑म्।प॒वित्रे॑।आ।सृ॒ज॒।पु॒नी॒हि।इन्द्रा॑य।पात॑वे॥  
प्र।पु॒ना॒नस्य॑।चेत॑सा।सोमः॑।प॒वित्रे॑।अ॒र्ष॒ति॒।क्रत्वा॑।स॒धऽस्थ॑म्।आ।अ॒स॒द॒त्॥  
प्र।त्वा॒।नमः॑ऽभिः।इन्द॑वः।इन्द्र॑।सोमाः॑।अ॒सृ॒क्ष॒त॒।म॒हे।भरा॑य।का॒रिणः॑॥  
पु॒ना॒नः।रू॒पे।अ॒व्यव्ये॑।विश्वाः॑।अर्ष॑न्।अ॒भि।श्रियः॑।शूरः॑।न।गोषु॑।ति॒ष्ठ॒ति॒॥  
दि॒वः।न।सानु॑।पि॒प्युषी॑।धारा॑।सु॒तस्य॑।वे॒धसः॑।वृथा॑।प॒वित्रे॑ अ॒र्ष॒ति॒॥  
त्वम्।सो॒म॒।विपः॒ऽचित॑म्।तना॑।पु॒ना॒नः।आ॒युषु॑।अव्यः॑।वार॑म्।वि।धा॒व॒सि॒॥  
