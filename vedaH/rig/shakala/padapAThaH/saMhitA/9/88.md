

  
अ॒यम्।सोमः॑।इ॒न्द्र॒।तुभ्य॑म्।सु॒न्वे॒।तुभ्य॑म्।प॒व॒ते॒।त्वम्।अ॒स्य॒।पा॒हि॒।त्वम्।ह॒।यम्।च॒कृ॒षे।त्वम्।व॒वृ॒षे।इन्दु॑म्।मदा॑य।युज्या॑य।सोम॑म्॥  
सः।ई॒म् इति॑।रथः॑।न।भु॒रि॒षाट्।अ॒यो॒जि॒।म॒हः।पु॒रूणि॑।सा॒तये॑।वसू॑नि।आत्।ई॒म् इति॑।विश्वा॑।न॒हु॒ष्या॑णि।जा॒ता।स्वः॑ऽसाता।वने॑।ऊ॒र्ध्वा।न॒व॒न्त॒॥  
वा॒युः।न।यः।नि॒युत्वा॑न्।इ॒ष्टऽया॑मा।नास॑त्याऽइव।हवे॑।आ।शम्ऽभ॑विष्ठः।वि॒श्वऽवा॑रः।द्र॒वि॒णो॒दाःऽइ॑व।त्मन्।पू॒षाऽइ॑व।धी॒ऽजव॑नः।अ॒सि॒।सो॒म॒॥  
इन्द्रः॑।न।यः।म॒हा।कर्मा॑णि।चक्रिः॑।ह॒न्ता।वृ॒त्राणा॑म्।अ॒सि॒।सो॒म॒।पूः॒ऽभित्।पै॒द्वः।न।हि।त्वम्।अहि॑ऽनाम्नाम्।ह॒न्ता।विश्व॑स्य।अ॒सि॒।सो॒म॒।दस्योः॑॥  
अ॒ग्निः।न।यः।वने॑।आ।सृ॒ज्यमा॑नः।वृथा॑।पाजां॑सि।कृ॒णु॒ते॒।न॒दीषु॑।जनः॑।न।युध्वा॑।म॒ह॒तः।उ॒प॒ब्दिः।इय॑र्ति।सोमः॑।पव॑मानः।ऊ॒र्मिम्॥  
ए॒ते।सोमाः॑।अति॑।वारा॑णि।अव्या॑।दि॒व्या।न।कोशा॑सः।अ॒भ्रऽव॑र्षाः।वृथा॑।स॒मु॒द्रम्।सिन्ध॑वः।न।नीचीः॑।सु॒तासः॑।अ॒भि।क॒लशा॑न्।अ॒सृ॒ग्र॒न्॥  
शु॒ष्मी।शर्धः॑।न।मारु॑तम्।प॒व॒स्व॒।अन॑भिऽशस्ता।दि॒व्या।यथा॑।विट्।आपः॑।न।म॒क्षु।सु॒ऽम॒तिः।भ॒व॒।नः॒।स॒हस्र॑ऽअप्साः।पृ॒त॒ना॒षाट्।न।य॒ज्ञः॥  
राज्ञः॑।नु।ते॒।वरु॑णस्य।व्र॒तानि॑।बृ॒हत्।ग॒भी॒रम्।तव॑।सो॒म॒।धाम॑।शुचिः॑।त्वम्।अ॒सि॒।प्रि॒यः।न।मि॒त्रः।द॒क्षाय्यः॑।अ॒र्य॒माऽइ॑व।अ॒सि॒।सो॒म॒॥  
