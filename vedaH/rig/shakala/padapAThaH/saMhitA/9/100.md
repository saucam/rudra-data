

  
अ॒भि।न॒व॒न्ते॒।अ॒द्रुहः॑।प्रि॒यम्।इन्द्र॑स्य।काम्य॑म्।व॒त्सम्।न।पूर्वे॑।आयु॑नि।जा॒तम्।रि॒ह॒न्ति॒।मा॒तरः॑॥  
पु॒ना॒नः।इ॒न्दो॒ इति॑।आ।भ॒र॒।सोम॑।द्वि॒ऽबर्ह॑सम्।र॒यिम्।त्वम्।वसू॑नि।पु॒ष्य॒सि॒।विश्वा॑नि।दा॒शुषः॑।गृ॒हे॥  
त्वम्।धिय॑म्।म॒नः॒ऽयुज॑म्।सृ॒ज।वृ॒ष्टिम्।न।त॒न्य॒तुः।त्वम्।वसू॑नि।पार्थि॑वा।दि॒व्या।च॒।सो॒म॒।पु॒ष्य॒सि॒॥  
परि॑।ते॒।जि॒ग्युषः॑।यथा॑।धारा॑।सु॒तस्य॑।धा॒व॒ति॒।रंह॑माणा।वि।अ॒व्यय॑म्।वार॑म्।वा॒जीऽइ॑व।सा॒न॒सिः॥  
क्रत्वे॑।दक्षा॑य।नः॒।क॒वे॒।पव॑स्व।सो॒म॒।धार॑या।इन्द्रा॑य।पात॑वे।सु॒तः।मि॒त्राय॑।वरु॑णाय।च॒॥  
पव॑स्व।वा॒ज॒ऽसात॑मः।प॒वित्रे॑।धार॑या।सु॒तः।इन्द्रा॑य।सो॒म॒।विष्ण॑वे।दे॒वेभ्यः॑।मधु॑मत्ऽतमः॥  
त्वाम्।रि॒ह॒न्ति॒।मा॒तरः॑।हरि॑म्।प॒वित्रे॑।अ॒द्रुहः॑।व॒त्सम्।जा॒तम्।न।धे॒नवः॑।पव॑मान।विऽध॑र्मणि॥  
पव॑मान।महि॑।श्रवः॑।चि॒त्रेभिः॑।या॒सि॒।र॒श्मिऽभिः॑।शर्ध॑न्।तमां॑सि।जि॒घ्न॒से॒।विश्वा॑नि।दा॒शुषः॑।गृ॒हे॥  
त्वम्।द्याम्।च॒।म॒हि॒ऽव्र॒त॒।पृ॒थि॒वीम्।च॒।अति॑।ज॒भ्रि॒षे॒।प्रति॑।द्रा॒पिम्।अ॒मु॒ञ्च॒थाः॒।पव॑मान।म॒हि॒ऽत्व॒नास्॥  
