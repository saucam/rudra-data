

  
म॒न्द्रया॑।सो॒म॒।धार॑या।वृषा॑।प॒व॒स्व॒।दे॒व॒ऽयुः।अव्यः॑।वारे॑षु।अ॒स्म॒ऽयुः॥  
अ॒भि।त्यम्।मद्य॑म्।मद॑म्।इन्दो॒ इति॑।इन्द्रः॑।इति॑।क्ष॒र॒।अ॒भि।वा॒जिनः॑।अर्व॑तः॥  
अ॒भि।त्यम्।पू॒र्व्यम्।मद॑म्।सु॒वा॒नः।अ॒र्ष॒।प॒वित्रे॑।आ।अ॒भि।वाज॑म्।उ॒त।श्रवः॑॥  
अनु॑।द्र॒प्सासः॑।इन्द॑वः।आपः॑।न।प्र॒वता॑।अ॒स॒र॒न्।पु॒ना॒नाः।इन्द्र॑म्।आ॒श॒त॒॥  
यम्।अत्य॑म्ऽइव।वा॒जिन॑म्।मृ॒जन्ति॑।योष॑णः।दश॑।वने॑।क्रीळ॑न्तम्।अति॑ऽअविम्॥  
तम्।गोभिः॑।वृष॑णम्।रस॑म्।मदा॑य।दे॒वऽवी॑तये।सु॒तम्।भरा॑य।सम्।सृ॒ज॒॥  
दे॒वः।दे॒वाय॑।धार॑या।इन्द्रा॑य।प॒व॒ते॒।सु॒तः।पयः॑।यत्।अ॒स्य॒।पी॒पय॑त्॥  
आ॒त्मा।य॒ज्ञस्य॑।रंह्या॑।सु॒स्वा॒णः।प॒व॒ते॒।सु॒तः।प्र॒त्नम्।नि।पा॒ति॒।काव्य॑म्॥  
ए॒व।पु॒ना॒नः।इ॒न्द्र॒ऽयुः।मद॑म्।म॒दि॒ष्ठ॒।वी॒तये॑।गुहा॑।चि॒त्।द॒धि॒षे॒।गिरः॑॥  
