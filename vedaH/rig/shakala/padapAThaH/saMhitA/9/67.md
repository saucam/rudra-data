

  
त्वम्।सो॒म॒।अ॒सि॒।धा॒र॒युः।म॒न्द्रः।ओजि॑ष्ठः।अ॒ध्व॒रे।पव॑स्व।मं॒ह॒यत्ऽर॑यिः॥  
त्वम्।सु॒तः।नृ॒ऽमाद॑नः।द॒ध॒न्वान्।म॒त्स॒रिन्ऽत॑मः।इन्द्रा॑य।सू॒रिः।अन्ध॑सा॥  
त्वम्।सु॒स्वा॒नः।अद्रि॑ऽभिः।अ॒भि।अ॒र्ष॒।कनि॑क्रदत्।द्यु॒ऽमन्त॑म्।शुष्म॑म्।उ॒त्ऽत॒मम्॥  
इन्दुः॑।हि॒न्वा॒नः।अ॒र्ष॒ति॒।ति॒रः।वारा॑णि।अ॒व्यया॑।हरिः॑।वाज॑म्।अ॒चि॒क्र॒द॒त्॥  
इन्दो॒ इति॑।वि।अव्य॑म्।अ॒र्ष॒सि॒।वि।श्रवां॑सि।वि।सौभ॑गा।वि।वाजा॑न्।सो॒म॒।गोऽम॑तः॥  
आ।नः॒।इ॒न्दो॒ इति॑।श॒त॒ऽग्विन॑म्।र॒यिम्।गोऽम॑न्तम्।अ॒श्विन॑म्।भर॑।सो॒म॒।स॒ह॒स्रिण॑म्॥  
पव॑मानासः।इन्द॑वः।ति॒रः।प॒वित्र॑म्।आ॒शवः॑।इन्द्र॑म्।यामे॑भिः।आ॒श॒त॒॥  
क॒कु॒हः।सो॒म्यः।रसः॑।इन्दुः॑।इन्द्रा॑य।पू॒र्व्यः।आ॒युः।प॒व॒ते॒।आ॒यवे॑॥  
हि॒न्वन्ति॑।सूर॑म्।उस्र॑यः।पव॑मानम्।म॒धु॒ऽश्चुत॑म्।अ॒भि।गि॒रा।सम्।अ॒स्व॒र॒न्॥  
अ॒वि॒ता।नः॒।अ॒जऽअ॑श्वः।पू॒षा।याम॑निऽयामनि।आ।भ॒क्ष॒त्।क॒न्या॑सु।नः॒॥  
अ॒यम्।सोमः॑।क॒प॒र्दिने॑।घृ॒तम्।न।प॒व॒ते॒।मधु॑।आ।भ॒क्ष॒त्।क॒न्या॑सु।नः॒॥  
अ॒यम्।ते॒।आ॒घृ॒णे॒।सु॒तः।घृ॒तम्।न।प॒व॒ते॒।शुचि॑।आ।भ॒क्ष॒त्।क॒न्या॑सु।नः॒॥  
वा॒चः।ज॒न्तुः।क॒वी॒नाम्।पव॑स्व।सो॒म॒।धार॑या।दे॒वेषु॑।र॒त्न॒ऽधाः।अ॒सि॒॥  
आ।क॒लशे॑षु।धा॒व॒ति॒।श्ये॒नः।वर्म॑।वि।गा॒ह॒ते॒।अ॒भि।द्रोणा॑।कनि॑क्रदत्॥  
परि॑।प्र।सो॒म॒।ते॒।रसः॑।अस॑र्जि।क॒लशे॑।सु॒तः।श्ये॒नः।न।त॒क्तः।अ॒र्ष॒ति॒॥  
पव॑स्व।सो॒म॒।म॒न्दय॑न्।इन्द्रा॑य।मधु॑मत्ऽतमः॥  
असृ॑ग्रन्।दे॒वऽवी॑तये।वा॒ज॒ऽयन्तः॑।रथाः॑ऽइव॥  
ते।सु॒तासः॑।म॒दिन्ऽत॑माः।शु॒क्राः।वा॒युम्।अ॒सृ॒क्ष॒त॒॥  
ग्राव्णा॑।तु॒न्नः।अ॒भिऽस्तु॑तः।प॒वित्र॑म्।सो॒म॒।ग॒च्छ॒सि॒।दध॑त्।स्तो॒त्रे।सु॒ऽवीर्य॑म्॥  
ए॒षः।तु॒न्नः।अ॒भिऽस्तु॑तः।प॒वित्र॑म्।अति॑।गा॒ह॒ते॒।र॒क्षः॒ऽहा।वार॑म्।अ॒व्यय॑म्॥  
यत्।अन्ति॑।यत्।च॒।दू॒र॒के।भ॒यम्।वि॒न्दति॑।माम्।इ॒ह।पव॑मान।वि।तत्।ज॒हि॒॥  
पव॑मानः।सः।अ॒द्य।नः॒।प॒वित्रे॑ण।विऽच॑र्षणिः।यः।पो॒ता।सः।पु॒ना॒तु॒।नः॒॥  
यत्।ते॒।प॒वित्र॑म्।अ॒र्चिषि॑।अग्ने॑।विऽत॑तम्।अ॒न्तः।आ।ब्रह्म॑।तेन॑।पु॒नी॒हि॒।नः॒॥  
यत्।ते॒।प॒वित्र॑म्।अ॒र्चि॒ऽवत्।अग्ने॑।तेन॑।पु॒नी॒हि॒।नः॒।ब्र॒ह्म॒ऽस॒वैः।पु॒नी॒हि॒।नः॒॥  
उ॒भाभ्या॑म्।दे॒व॒।स॒वि॒तः॒।प॒वित्रे॑ण।स॒वेन॑।च॒।माम्।पु॒नी॒हि॒।वि॒श्वतः॑॥  
त्रि॒ऽभिः।त्वम्।दे॒व॒।स॒वि॒तः॒।वर्षि॑ष्ठैः।सो॒म॒।धाम॑भिः।अग्ने॑।दक्षैः॑।पु॒नी॒हि॒।नः॒॥  
पु॒नन्तु॑।माम्।दे॒व॒ऽज॒नाः।पु॒नन्तु॑।वस॑वः।धि॒या।विश्वे॑।दे॒वाः॒।पु॒नी॒त।मा॒।जात॑ऽवेदः।पु॒नी॒हि।मा॒॥  
प्र।प्या॒य॒स्व॒।प्र।स्य॒न्द॒स्व॒।सोम॑।विश्वे॑भिः।अं॒शुऽभिः॑।दे॒वेभ्यः॑।उ॒त्ऽत॒मम्।ह॒विः॥  
उप॑।प्रि॒यम्।पनि॑प्नतम्।युवा॑नम्।आ॒हु॒ति॒ऽवृध॑म्।अग॑न्म।बिभ्र॑तः।नमः॑॥  
अ॒लाय्य॑स्य।प॒र॒शुः।न॒ना॒श॒।तम्।आ।प॒व॒स्व॒।दे॒व॒।सो॒म॒।आ॒खुम्।चि॒त्।ए॒व।दे॒व॒।सो॒म॒॥  
यः।पा॒व॒मा॒नीः।अ॒धि॒ऽएति॑।ऋषि॑ऽभिः।सम्ऽभृ॑तम्।रस॑म्।सर्व॒म्।सः।पू॒तम्।अ॒श्ना॒ति॒।स्व॒दि॒तम्।मा॒त॒रिश्व॑ना॥  
पा॒व॒मा॒नीः।यः।अ॒धि॒ऽएति॑।ऋषि॑ऽभिः॒।सम्ऽभृ॑तम्।रस॑म्।तस्मै॑।सर॑स्वती।दु॒हे॒।क्षी॒रम्।स॒र्पिः।मधु॑।उ॒द॒कम्॥  
