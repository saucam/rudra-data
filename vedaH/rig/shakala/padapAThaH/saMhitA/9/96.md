

  
प्र।से॒ना॒ऽनीः।शूरः॑।अग्रे॑।रथा॑नाम्।ग॒व्यन्।ए॒ति॒।हर्ष॑ते।अ॒स्य॒।सेना॑।भ॒द्रान्।कृ॒ण्वन्।इ॒न्द्र॒ऽह॒वान्।सखि॑ऽभ्यः।आ।सोमः॑।वस्त्रा॑।र॒भ॒सानि॑।द॒त्ते॒॥  
सम्।अ॒स्य॒।हरि॑म्।हर॑यः।मृ॒ज॒न्ति॒।अ॒श्व॒ऽह॒यैः।अनि॑ऽशितम्।नमः॑ऽभिः।आ।ति॒ष्ठ॒ति॒।रथ॑म्।इन्द्र॑स्य।सखा॑।वि॒द्वान्।ए॒न॒।सु॒ऽम॒तिम्।या॒ति॒।अच्छ॑॥  
सः।नः॒।दे॒व॒।दे॒वऽता॑ते।प॒व॒स्व॒।म॒हे।सो॒म॒।प्सर॑से।इ॒न्द्र॒ऽपानः॑।कृ॒ण्वन्।अ॒पः।व॒र्षय॑न्।द्याम्।उ॒त।इ॒माम्।उ॒रोः।आ।नः॒।व॒रि॒व॒स्य॒।पु॒ना॒नः॥  
अजी॑तये।अह॑तये।प॒व॒स्व॒।स्व॒स्तये॑।स॒र्वऽता॑तये।बृ॒ह॒ते।तत्।उ॒श॒न्ति॒।विश्वे॑।इ॒मे।सखा॑यः।तत्।अ॒हम्।व॒श्मि॒।प॒व॒मा॒न॒।सो॒म॒॥  
सोमः॑।प॒व॒ते॒।ज॒नि॒ता।म॒ती॒नाम्।ज॒नि॒ता।दि॒वः।ज॒नि॒ता।पृ॒थि॒व्याः।ज॒नि॒ता।अ॒ग्नेः।ज॒नि॒ता।सूर्य॑स्य।ज॒नि॒ता।इन्द्र॑स्य।ज॒नि॒ता।उ॒त।विष्णोः॑॥  
ब्र॒ह्मा।दे॒वाना॑म्।प॒द॒ऽवीः।क॒वी॒नाम्।ऋषिः॑।विप्रा॑णाम्।म॒हि॒षः।मृ॒गाणा॑म्।श्ये॒नः।गृध्रा॑णाम्।स्वऽधि॑तिः।वना॑नाम्।सोमः॑।प॒वित्र॑म्।अति॑।ए॒ति॒।रेभ॑न्॥  
प्र।अ॒वी॒वि॒प॒त्।वा॒चः।ऊ॒र्मिम्।न।सिन्धुः॑।गिरः॑।सोमः॑।पव॑मानः।म॒नी॒षाः।अ॒न्तरिति॑।पश्य॑न्।वृ॒जना॑।इ॒मा।अव॑राणि।आ।ति॒ष्ठ॒ति॒।वृ॒ष॒भः।गोषु॑।जा॒नन्॥  
सः।म॒त्स॒रः।पृ॒त्ऽसु।व॒न्वन्।अवा॑तः।स॒हस्र॑ऽरेताः।अ॒भि।वाज॑म्।अ॒र्ष॒।इन्द्रा॑य।इ॒न्दो॒ इति॑।पव॑मानः।म॒नी॒षी।अं॒शोः।ऊ॒र्मिम्।ई॒र॒य॒।गाः।इ॒ष॒ण्यन्॥  
परि॑।प्रि॒यः।क॒लशे॑।दे॒वऽवा॑तः।इन्द्रा॑य।सोमः॑।रण्यः॑।मदा॑य।स॒हस्र॑ऽधारः।श॒तऽवा॑जः।इन्दुः॑।वा॒जी।न।सप्तिः॑।सम॑ना।जि॒गा॒ति॒॥  
सः।पू॒र्व्यः।व॒सु॒ऽवित्।जाय॑मानः।मृ॒जा॒नः।अ॒प्ऽसु।दु॒दु॒हा॒नः।अद्रौ॑।अ॒भि॒श॒स्ति॒ऽपाः।भुव॑नस्य।राजा॑।वि॒दत्।गा॒तुम्।ब्रह्म॑णे।पू॒यमा॑नः॥  
त्वया॑।हि।नः॒।पि॒तरः॑।सो॒म॒।पूर्वे॑।कर्मा॑णि।च॒क्रुः।प॒व॒मा॒न॒।धीराः॑।व॒न्वन्।अवा॑तः।प॒रि॒ऽधीन्।अप॑।ऊ॒र्णु॒।वी॒रेऽभिः।अश्वैः॑।म॒घऽवा॑।भ॒व॒।नः॒॥  
यथा॑।अप॑वथाः।मन॑वे।व॒यः॒ऽधाः।अ॒मि॒त्र॒ऽहा।व॒रि॒वः॒ऽवित्।ह॒विष्मा॑न्।ए॒व।प॒व॒स्व॒।द्रवि॑णम्।दधा॑नः।इन्द्रे॑।सम्।ति॒ष्ठ॒।ज॒नय॑।आयु॑धानि॥  
पव॑स्व।सो॒म॒।मधु॑ऽमान्।ऋ॒तऽवा॑।अ॒पः।वसा॑नः।अधि॑।सानौ॑।अव्ये॑।अव॑।द्रोणा॑नि।घृ॒तऽव॑न्ति।सी॒द॒।म॒दिन्ऽत॑मः।म॒त्स॒रः।इ॒न्द्र॒ऽपानः॑॥  
वृ॒ष्टिम्।दि॒वः।श॒तऽधा॑रः।प॒व॒स्व॒।स॒ह॒स्र॒ऽसाः।वा॒ज॒ऽयुः।दे॒वऽवी॑तौ।सम्।सिन्धु॑ऽभिः।क॒लशे॑।वा॒व॒शा॒नः।सम्।उ॒स्रिया॑भिः।प्र॒ऽति॒र॑न्।नः॒।आयुः॑॥  
ए॒षः।स्यः।सोमः॑।म॒तिऽभिः॑।पु॒ना॒नः।अत्यः॑।न।वा॒जी।तर॑ति।इत्।अरा॑तीः।पयः॑।न।दु॒ग्धम्।अदि॑तेः।इ॒षि॒रम्।उ॒रुऽइ॑व।गा॒तुः।सु॒ऽयमः॑।न।वोळ्हा॑॥  
सु॒ऽआ॒यु॒धः।सो॒तृऽभिः॑।पू॒यमा॑नः।अ॒भि।अ॒र्ष॒।गुह्य॑म्।चारु॑।नाम॑।अ॒भि।वाज॑म्।सप्तिः॑ऽइव।श्र॒व॒स्या।अ॒भि।वा॒युम्।अ॒भि।गाः।दे॒व॒।सो॒म॒॥  
शिशु॑म्।ज॒ज्ञा॒नम्।ह॒र्य॒तम्।मृ॒ज॒न्ति॒।शु॒म्भन्ति॑।वह्नि॑म्।म॒रुतः॑।ग॒णेन॑।क॒विः।गीः॒ऽभिः।काव्ये॑न।क॒विः।सन्।सोमः॑।प॒वित्र॑म्।अति॑।ए॒ति॒।रेभ॑न्॥  
ऋषि॑ऽमनाः।यः।ऋ॒षि॒ऽकृत्।स्वः॒ऽसाः।स॒हस्र॑ऽनीथः।प॒द॒ऽवीः।क॒वी॒नाम्।तृ॒तीय॑म्।धाम॑।म॒हि॒षः।सिसा॑सन्।सोमः॑।वि॒ऽराज॑म्।अनु॑।रा॒ज॒ति॒।स्तुप्॥  
च॒मू॒ऽसत्।श्ये॒नः।श॒कु॒नः।वि॒ऽभृत्वा॑।गो॒ऽवि॒न्दुः।द्र॒प्सः।आयु॑धानि।बिभ्र॑त्।अ॒पाम्।ऊ॒र्मिम्।सच॑मानः।स॒मु॒द्रम्।तु॒रीय॑म्।धाम॑।म॒हि॒षः।वि॒व॒क्ति॒॥  
मर्यः॑।न।शु॒भ्रः।त॒न्व॑म्।मृ॒जा॒नः।अत्यः॑।न।सृत्वा॑।स॒नये॑।धना॑नाम्।वृषा॑ऽइव।यू॒था।परि॑।कोश॑म्।अर्ष॑न्।कनि॑क्रदत्।च॒म्वोः॑।आ।वि॒वे॒श॒॥  
पव॑स्व।इ॒न्दो॒ इति॑।पव॑मानः।महः॑ऽभिः।कनि॑क्रदत्।परि॑।वारा॑णि।अ॒र्ष॒।क्रीळ॑न्।च॒म्वोः॑।आ।वि॒श॒।पू॒यमा॑नः।इन्द्र॑म्।ते॒।रसः॑।म॒दि॒रः।म॒म॒त्तु॒॥  
प्र।अ॒स्य॒।धाराः॑।बृ॒ह॒तीः।अ॒सृ॒ग्र॒न्।अ॒क्तः।गोभिः॑।क॒लशा॑न्।आ।वि॒वे॒श॒।साम॑।कृ॒ण्वन्।सा॒म॒न्यः॑।वि॒पः॒ऽचित्।क्रन्द॑न्।ए॒ति॒।अ॒भि।सख्युः॑।न।जा॒मिम्॥  
अ॒प॒ऽघ्नन्।ए॒षि॒।प॒व॒मा॒न॒।शत्रू॑न्।प्रि॒याम्।न।जा॒रः।अ॒भिऽगी॑तः।इन्दुः॑।सीद॑न्।वने॑षु।श॒कु॒नः।न।पत्वा॑।सोमः॑।पु॒ना॒नः।क॒लशे॑षु।सत्ता॑॥  
आ।ते॒।रुचः॑।पव॑मानस्य।सो॒म॒।योषा॑ऽइव।य॒न्ति॒।सु॒ऽदुघाः॑।सु॒ऽधा॒राः।हरिः॑।आनी॑तः।पु॒रु॒ऽवारः॑।अ॒प्ऽसु।अचि॑क्रदत्।क॒लशे॑।दे॒व॒ऽयू॒नाम्॥  
