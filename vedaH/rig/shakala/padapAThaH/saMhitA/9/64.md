

  
वृषा॑।सो॒म॒।द्यु॒ऽमान्।अ॒सि॒।वृषा॑।दे॒व॒।वृष॑ऽव्रतः।वृषा॑।धर्मा॑णि।द॒धि॒षे॒॥  
वृष्णः॑।ते॒।वृष्ण्य॑म्।शवः॑।वृषा॑।वन॑म्।वृषा॑।मदः॑।स॒त्यम्।वृ॒ष॒न्।वृषा॑।इत्।अ॒सि॒॥  
अश्वः॑।न।च॒क्र॒दः॒।वृषा॑।सम्।गाः।इ॒न्दो॒ इति॑।सम्।अर्व॑तः।वि।नः॒।रा॒ये।दुरः॑।वृ॒धि॒॥  
असृ॑क्षत।प्र।वा॒जिनः॑।ग॒व्या।सोमा॑सः।अ॒श्व॒ऽया।शु॒क्रासः॑।वी॒र॒ऽया।आ॒शवः॑॥  
शु॒म्भमा॑नाः।ऋ॒त॒युऽभिः॑।मृ॒ज्यमा॑नाः।गभ॑स्त्योः।पव॑न्ते।वारे॑।अ॒व्यये॑॥  
ते।विश्वा॑।दा॒शुषे॑।वसु॑।सोमाः॑।दि॒व्यानि॑।पार्थि॑वा।पव॑न्ताम्।आ।अ॒न्तरि॑क्ष्या॥  
पव॑मानस्य।वि॒श्व॒ऽवि॒त्।प्र।ते॒।सर्गाः॑।अ॒सृ॒क्ष॒त॒।सूर्य॑स्यऽइव।न।र॒श्मयः॑॥  
के॒तुम्।कृ॒ण्वन्।दि॒वः।परि॑।विश्वा॑।रू॒पा।अ॒भि।आ॒र्ष॒सि॒।स॒मु॒द्रः।सो॒म॒।पि॒न्व॒से॒॥  
हि॒न्वा॒नः।वाच॑म्।इ॒ष्य॒सि॒।पव॑मान।विऽध॑र्मणि।अक्रा॑न्।दे॒वः।न।सूर्यः॑॥  
इन्दुः॑।प॒वि॒ष्ट॒।चेत॑नः।प्रि॒यः।क॒वी॒नाम्।म॒ती।सृ॒जत्।अश्व॑म्।र॒थीःऽइ॑व॥  
ऊ॒र्मिः।यः।ते॒।प॒वित्रे॑।आ।द॒व॒ऽअ॒वीः।प॒रि॒ऽअक्ष॑रत्।सीद॑न्।ऋ॒तस्य॑।योनि॑म्।आ॥  
सः।नः॒।अ॒र्ष॒।प॒वित्रे॑।आ।मदः॑।यः।दे॒व॒ऽवीत॑मः।इन्दो॒ इति॑।इन्द्रा॑य।पी॒तये॑॥  
इ॒षे।प॒व॒स्व॒।धार॑या।मृ॒ज्यमा॑नः।म॒नी॒षिऽभिः॑।इन्दो॒ इति॑।रु॒चा।अ॒भि।गाः।इ॒हि॒॥  
पु॒ना॒नः।वरि॑वः।कृ॒धि॒।ऊर्ज॑म्।जना॑य।गि॒र्व॒णः॒।हरे॑।सृ॒जा॒नः।आ॒ऽशिर॑म्॥  
पु॒ना॒नः।दे॒वऽवी॑तये॑।इन्द्र॑स्य।या॒हि॒।निः॒ऽकृ॒तम्।द्यु॒ता॒नः।वा॒जिऽभिः॑।य॒तः॥  
प्र।हि॒न्वा॒नासः॑।इन्द॑वः।अच्छ॑।स॒मु॒द्रम्।आ॒शवः॑।धि॒या।जू॒ताः।अ॒सृ॒क्ष॒त॒॥  
म॒र्मृ॒जा॒नासः॑।आ॒यवः॑।वृथा॑।स॒मु॒द्रम्।इन्द॑वः।अग्म॑न्।ऋ॒तस्य॑।योनि॑म्।आ॥  
परि॑।नः॒।या॒हि॒।अ॒स्म॒ऽयुः।विश्वा॑।वसू॑नि।ओज॑सा।पा॒हि।नः॒।शर्म॑।वी॒रऽव॑त्॥  
मिमा॑ति।वह्निः॑।एत॑शः।प॒दम्।यु॒जा॒नः।ऋक्व॑ऽभिः।प्र।यत्।स॒मु॒द्रे।आऽहि॑तः॥  
आ।यत्।योनि॑म्।हि॒र॒ण्यय॑म्।आ॒शुः।ऋ॒तस्य॑।सीद॑ति।जहा॑ति।अप्र॑ऽचेतसः॥  
अ॒भि।वे॒नाः।अ॒नू॒ष॒त॒।इय॑क्षन्ति।प्रऽचे॑तसः।मज्ज॑न्ति।अवि॑ऽचेतसः॥  
इन्द्रा॑य।इ॒न्दो॒ इति॑।म॒रुत्व॑ते।पव॑स्व।मधु॑मत्ऽतमः।ऋ॒तस्य॑।योनि॑म्।आ॒ऽसद॑म्॥  
तम्।त्वा॒।विप्राः॑।व॒चः॒ऽविदः॑।परि॑।कृ॒ण्व॒न्ति॒।वे॒धसः॑।सम्।त्वा॒।मृ॒ज॒न्ति॒।आ॒यवः॑॥  
रस॑म्।ते॒।मि॒त्रः।अ॒र्य॒मा।पिब॑न्ति।वरु॑णः।क॒वे॒।पव॑मानस्य।म॒रुतः॑॥  
त्वम्।सो॒म॒।वि॒पः॒ऽचित॑म्।पु॒ना॒नः।वाच॑म्।इ॒ष्य॒सि॒।इन्दो॒ इति॑।स॒हस्र॑ऽभर्णसम्॥  
उ॒तो इति॑।स॒हस्र॑ऽभर्णसम्।वाच॑म्।सो॒म॒।म॒ख॒स्युव॑म्।पु॒ना॒नः।इ॒न्दो॒ इति॑।आ।भ॒र॒॥  
पु॒ना॒नः।इ॒न्दो॒ इति॑।ए॒षा॒म्।पुरु॑ऽहूत।जना॑नाम्।प्रि॒यः।स॒मु॒द्रम्।आ।वि॒श॒॥  
दवि॑द्युतत्या।रु॒चा।प॒रि॒ऽस्तोभ॑न्त्या।कृ॒पा।सोमाः॑।शु॒क्राः।गोऽआ॑शिरः॥  
हि॒न्वा॒नः।हे॒तृऽभिः॑।य॒तः।आ।वाज॑म्।वा॒जी।अ॒क्र॒मी॒त्।सीद॑न्तः।व॒नुषः॑।य॒था॒॥  
ऋ॒धक्।सो॒म॒।स्व॒स्तये॑।स॒म्ऽज॒ग्मा॒नः।दि॒वः।क॒विः।पव॑स्व।सूर्यः॑।दृ॒शे॥  
