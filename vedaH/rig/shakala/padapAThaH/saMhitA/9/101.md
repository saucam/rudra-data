

  
पु॒रःऽजि॑ती।वः॒।अन्ध॑सः।सु॒ताय॑।मा॒द॒यि॒त्नवे॑।अप॑।श्वान॑म्।श्न॒थि॒ष्ट॒न॒।सखा॑यः।दी॒र्घ॒ऽजि॒ह्व्य॑म्॥  
यः।धार॑या।पा॒व॒कया॑।प॒रि॒ऽप्र॒स्यन्द॑ते।सु॒तः।इन्दुः॑।अश्वः॑।न।कृत्व्यः॑॥  
तम्।दु॒रोष॑म्।अ॒भि।नरः॑।सोम॑म्।वि॒श्वाच्या॑।धि॒या।य॒ज्ञम्।हि॒न्व॒न्ति॒।अद्रि॑ऽभिः॥  
सु॒तासः॑।मधु॑मत्ऽतमाः।सोमाः॑।इन्द्रा॑य।म॒न्दिनः॑।प॒वित्र॑ऽवन्तः।अ॒क्ष॒र॒न्।दे॒वान्।ग॒च्छ॒न्तु॒।वः॒।मदाः॑॥  
इन्दुः॑।इन्द्रा॑य।प॒व॒ते॒।इति॑।दे॒वासः॑।अ॒ब्रु॒व॒न्।वा॒चः।पतिः॑।म॒ख॒स्य॒ते॒।विश्व॑स्य।ईशा॑नः।ओज॑सा॥  
स॒हस्र॑ऽधारः।प॒व॒ते॒।स॒मु॒द्रः।वा॒च॒म्ऽई॒ङ्ख॒यः।सोमः॑।पतिः॑।र॒यी॒णाम्।सखा॑।इन्द्र॑स्य।दि॒वेऽदि॑वे॥  
अ॒यम्।पू॒षा।र॒यिः॑।भगः॑।सोमः॑।पु॒ना॒नः।अ॒र्ष॒ति॒।पतिः॑।विस्व॑स्य।भूम॑नः।वि।अ॒ख्य॒त्।रोद॑सी॒ इति॑।उ॒भे इति॑॥  
सम्।ऊँ॒ इति॑।प्रि॒याः।अ॒नू॒ष॒त॒।गावः॑।मदा॑य।घृष्व॑यः।सोमा॑सः।कृ॒ण्व॒ते॒।प॒थः।पव॑मानासः।इन्द॑वः॥  
यः।ओजि॑ष्ठः।तम्।आ।भ॒र॒।पव॑मान।श्र॒वाय्य॑म्।यः।पञ्च॑।च॒र्ष॒णीः।अ॒भि।र॒यिम्।येन॑।वना॑महै॥  
सोमाः॑।प॒व॒न्ते॒।इन्द॑वः।अ॒स्मभ्य॑म्।गा॒तु॒वित्ऽत॑माः।मि॒त्राः।सु॒वा॒नाः।अ॒रे॒पसः॑।सु॒ऽआ॒ध्यः॑।स्वः॒ऽविदः॑॥  
सु॒स्वा॒णासः॑।वि।अद्रि॑ऽभिः।चिता॑नाः।गोः।अधि॑।त्व॒चि।इष॑म्।अ॒स्मभ्य॑म्।अ॒भितः॑।सम्।अ॒स्व॒र॒न्।व॒सु॒ऽविदः॑॥  
ए॒ते।पू॒ताः।वि॒पः॒ऽचितः॑।सोमा॑सः।दधि॑ऽआशिरः।सूर्या॑सः।न।द॒र्श॒तासः॑।जि॒ग॒त्नवः॑।ध्रु॒वाः।घृ॒ते॥  
प्र।सु॒न्वा॒नस्य॑।अन्ध॑सः।मर्तः॑।न।वृ॒त॒।तत्।वचः॑।अप॑।श्वान॑म्।अ॒रा॒धस॑म्।ह॒त।म॒खम्।न।भृग॑वः॥  
आ।जा॒मिः।अत्के॑।अ॒व्य॒त॒।भु॒जे।न।पु॒त्रः।ओ॒ण्योः॑।सर॑त्।जा॒रः।न।योष॑णाम्।व॒रः।न।योनि॑म्।आ॒ऽसद॑म्॥  
सः।वी॒रः।द॒क्ष॒ऽसाध॑नः।वि।यः।त॒स्तम्भ॑।रोद॑सी॒ इति॑।हरिः॑।प॒वित्रे॑।अ॒व्य॒त॒।वे॒धाः।न।योनि॑म्।आ॒ऽसद॑म्॥  
अव्यः॑।वारे॑भिः।प॒व॒ते॒।सोमः॑।गव्ये॑।अधि॑।त्व॒चि।कनि॑क्रदत्।वृषा॑।हरिः।इन्द्र॑स्य।अ॒भि।ए॒ति॒।निः॒ऽकृ॒तम्॥  
