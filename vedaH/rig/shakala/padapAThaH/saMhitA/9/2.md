

  
पव॑स्व।दे॒व॒ऽवीः।अति॑।प॒वित्र॑म्।सो॒म॒।रंह्या॑।इन्द्र॑म्।इ॒न्दो॒ इति॑।वृषा॑।आ।वि॒श॒॥  
आ।व॒च्य॒स्व॒।महि॑।प्सरः॑।वृषा॑।इ॒न्दो॒ इति॑।द्यु॒म्नव॑त्ऽतमः।आ।योनि॑म्।ध॒र्ण॒सिः।स॒दः॒॥  
अधु॑क्षत।प्रि॒यम्।मधु॑।धारा॑।सु॒तस्य॑।वे॒धसः॑।अ॒पः।व॒सि॒ष्ट॒।सु॒ऽक्रतुः॑॥  
म॒हान्त॑म्।त्वा॒।म॒हीः।अनु॑।आपः॑।अ॒र्ष॒न्ति॒।सिन्ध॑वः।यत्।गोभिः॑।वा॒स॒यि॒ष्यसे॑॥  
स॒मु॒द्रः।अ॒प्ऽसु।म॒मृ॒जे॒।वि॒ष्ट॒म्भः।ध॒रुणः॑।दि॒वः।सोमः॑।प॒वित्रे॑।अ॒स्म॒ऽयुः॥  
अचि॑क्रदत्।वृषा॑।हरिः॑।म॒हान्।मि॒त्रः।न।द॒र्श॒तः।सम्।सूर्ये॑ण।रो॒च॒ते॒॥  
गिरः॑।ते॒।इ॒न्दो॒ इति॑।ओज॑सा।म॒र्मृ॒ज्यन्ते॑।अ॒प॒स्युवः॑।याभिः।मदा॑य।शुम्भ॑से॥  
तम्।त्वा॒।मदा॑य।घृष्व॑ये।ऊँ॒ इति॑।लो॒क॒ऽकृ॒त्नुम्।ई॒म॒हे॒।तव॑।प्रऽश॑स्तयः।म॒हीः॥  
अ॒स्मभ्य॑म्।इ॒न्दो॒ इति॑।इ॒न्द्र॒ऽयुः।मध्वः॑।प॒व॒स्व॒।धार॑या।प॒र्जन्यः॑।वृ॒ष्टि॒मान्ऽइ॑व॥  
गो॒ऽसाः।इ॒न्दो॒ इति॑।नृ॒ऽसाः।अ॒सि॒।अ॒श्व॒ऽसाः।वा॒ज॒ऽसाः।उ॒त।आ॒त्मा।य॒ज्ञस्य॑।पू॒र्व्यः॥  
