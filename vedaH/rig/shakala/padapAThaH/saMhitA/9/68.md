

  
प्र।दे॒वम्।अच्छ॑।मधु॑ऽमन्तः।इन्द॑वः।असि॑स्यदन्त।गावः॑।आ।न।धे॒नवः॑।ब॒र्हि॒ऽसदः॑।व॒च॒नाऽव॑न्तः।ऊध॑ऽभिः।प॒रि॒ऽस्रुत॑म्।उ॒स्रियाः॑।निः॒ऽनिज॑म्।धि॒रे॒॥  
सः।रोरु॑वत्।अ॒भि।पूर्वाः॑।अ॒चि॒क्र॒द॒त्।उ॒प॒ऽआ॒रुहः॑।श्र॒थय॑न्।स्वा॒द॒ते॒।हरिः॑।ति॒रः।प॒वित्र॑म्।प॒रि॒ऽयन्।उ॒रु।ज्रयः॑।नि।शर्या॑णि।द॒ध॒ते॒।दे॒वः।आ।वर॑म्॥  
वि।यः।म॒मे।य॒म्या॑।सं॒य॒ती इति॑ स॒म्ऽय॒ती।मदः॑।सा॒का॒म्ऽवृधा॑।पय॑सा।पिन्व॑त्।अक्षि॑ता।म॒ही इति॑।अ॒पा॒रे इति॑।रज॑सी॒ इति॑।वि॒ऽवेवि॑दत्।अ॒भि॒ऽव्रज॑न्।अक्षि॑तम्।पाजः॑।आ।द॒दे॒॥  
सः।मा॒तरा॑।वि॒ऽचर॑न्।वा॒जऽय॑न्।अ॒पः।प्र।मेधि॑रः।स्व॒धया॑।पि॒न्व॒ते॒।प॒दम्।अं॒शुः।यवे॑न।पि॒पि॒शे॒।य॒तः।नृऽभिः॑।सम्।जा॒मिऽभिः॑।नस॑ते।रक्ष॑ते।शिरः॑॥  
सम्।दक्षे॑ण।मन॑सा।जा॒य॒ते॒।क॒विः।ऋ॒तस्य॑।गर्भः॑।निऽहि॑तः।य॒मा।प॒रः।यूना॑।ह॒।सन्ता॑।प्र॒थ॒मम्।वि।ज॒ज्ञ॒तुः॒।गुहा॑।हि॒तम्।जनि॑म।नेम॑म्।उत्ऽय॑तम्॥  
म॒न्द्रस्य॑।रू॒पम्।वि॒वि॒दुः॒।म॒नी॒षिणः॑।श्ये॒नः।यत्।अन्धः॑।अभ॑रत्।प॒रा॒ऽवतः॑।तम्।म॒र्ज॒य॒न्त॒।सु॒ऽवृध॑म्।न॒दीषु॑।आ।उ॒शन्त॑म्।अं॒शुम्।प॒रि॒ऽयन्त॑म्।ऋ॒ग्मिय॑म्॥  
त्वाम्।मृ॒ज॒न्ति॒।दश॑।योष॑णः।सु॒तम्।सो॒म॒।ऋषि॑ऽभिः।म॒तिऽभिः॑।धी॒तिऽभिः॑।हि॒तम्।अव्यः॑।वारे॑भिः।उ॒त।दे॒वहू॑तिऽभिः।नृऽभिः॑।य॒तः।वाज॑म्।आ।द॒र्षि॒।सा॒तये॑॥  
प॒रि॒ऽप्र॒यन्त॑म्।व॒य्य॑म्।सु॒ऽसं॒सद॑म्।सोम॑म्।म॒नी॒षाः।अ॒भि।अ॒नू॒ष॒त॒।स्तुभः॑।यः।धार॑या।मधु॑ऽमान्।ऊ॒र्मिणा॑।दि॒वः।इय॑र्ति।वाच॑म्।र॒यि॒षाट्।अम॑र्त्यः॥  
अ॒यम्।दि॒वः।इ॒य॒र्ति॒।विश्व॑म्।आ।रजः॑।सोमः॑।पु॒ना॒नः।क॒लशे॑षु।सी॒द॒ति॒।अ॒त्ऽभिः।गोभिः॑।मृ॒ज्य॒ते॒।अद्रि॑ऽभिः।सु॒तः।पु॒ना॒नः।इन्दुः॑।वरि॑ऽवः।वि॒द॒त्।प्रि॒यम्॥  
ए॒व।नः॒।सो॒म॒।प॒रि॒ऽसि॒च्यमा॑नः।वयः॑।दध॑त्।चि॒त्रऽत॑मम्।प॒व॒स्व॒।अ॒द्वे॒षे।द्यावा॑पृथि॒वी इति॑।हु॒वे॒म॒।देवाः॑।ध॒त्त।र॒यिम्।अ॒स्मे इति॑।सु॒ऽवीर॑म्॥  
