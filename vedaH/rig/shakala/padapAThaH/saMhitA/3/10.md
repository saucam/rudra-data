

  
त्वाम्।अ॒ग्ने॒।म॒नी॒षिणः॑।स॒म्ऽराज॑म्।च॒र्ष॒णी॒नाम्।दे॒वम्।मर्ता॑सः।इ॒न्ध॒ते॒।सम्।अ॒ध्व॒रे॥  
त्वाम्।य॒ज्ञेषु॑।ऋ॒त्विज॑म्।अग्ने॑।होता॑रम्।ई॒ळ॒ते॒।गो॒पाः।ऋ॒तस्य॑।दी॒दि॒हि॒।स्वे।दमे॑॥  
सः।घ॒।यः।ते॒।ददा॑शति।स॒मिधा॑।जा॒तऽवे॑दसे।सः।अ॒ग्ने॒।ध॒त्ते॒।सु॒ऽवीर्य॑म्।सः।पु॒ष्य॒ति॒॥  
सः।के॒तुः।अ॒ध्व॒राणा॑म्।अ॒ग्निः।दे॒वेभिः॑।आ।ग॒म॒त्।अ॒ञ्जा॒नः।स॒प्त।होतृ॑ऽभिः।ह॒विष्म॑ते॥  
प्र।होत्रे॑।पू॒र्व्यम्।वचः॑।अ॒ग्नये॑।भ॒र॒त॒।बृ॒हत्।वि॒पाम्।ज्योतीं॑षि।बिभ्र॑ते।न।वे॒धसे॑॥  
अ॒ग्निम्।व॒र्ध॒न्तु॒।नः॒।गिरः॑।यतः॑।जाय॑ते।उ॒क्थ्यः॑।म॒हे।वाजा॑य।द्रवि॑णाय।द॒र्श॒तः॥  
अग्ने॑।यजि॑ष्ठः।अ॒ध्व॒रे।दे॒वान्।दे॒व॒ऽय॒ते।य॒ज॒।होता॑।म॒न्द्रः।वि।रा॒ज॒सि॒।अति॑।स्रिधः॑॥  
सः।नः॒।पा॒व॒क॒।दी॒दि॒हि॒।द्यु॒ऽमत्।अ॒स्मे इति॑।सु॒ऽवीर्य॑म्।भव॑।स्तो॒तृऽभ्यः॑।अन्त॑मः।स्व॒स्तये॑॥  
तम्।त्वा॒।विप्राः॑।वि॒प॒न्यवः॑।जा॒गृ॒ऽवांसः॑।सम्।इ॒न्ध॒ते॒।ह॒व्य॒ऽवाह॑म्।अम॑र्त्यम्।स॒हः॒ऽवृध॑म्॥  
