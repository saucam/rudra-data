

  
स॒म्ऽइ॒ध्यमा॑नः।प्र॒थ॒मा।अनु॑।धर्म॑।सम्।अ॒क्तुऽभिः॑।अ॒ज्य॒ते॒।वि॒श्वऽवा॑रः।शो॒चिःऽके॑शः।घृ॒तऽनि॑र्निक्।पा॒व॒कः।सु॒ऽय॒ज्ञः।अ॒ग्निः।य॒जथा॑य।दे॒वान्॥  
यथा॑।अय॑जः।हो॒त्रम्।अ॒ग्ने॒।पृ॒थि॒व्याः।यथा॑।दि॒वः।जा॒त॒ऽवे॒दः॒।चि॒कि॒त्वान्।ए॒व।अ॒नेन॑।ह॒विषा॑।य॒क्षि॒।दे॒वान्।म॒नु॒ष्वत्।य॒ज्ञम्।प्र।ति॒र॒।इ॒मम्।अ॒द्य॥  
त्रीणि॑।आयूं॑षि।तव॑।जा॒त॒ऽवे॒दः॒।ति॒स्रः।आ॒ऽजानीः॑।उ॒षसः॑।ते॒।अ॒ग्ने॒।ताभिः॑।दे॒वाना॑म्।अवः॑।य॒क्षि॒।वि॒द्वान्।अथ॑।भ॒व॒।यज॑मानाय।शम्।योः॥  
अ॒ग्निम्।सु॒ऽदी॒तिम्।सु॒ऽदृश॑म्।गृ॒णन्तः॑।न॒म॒स्यामः॑।त्वा॒।ईड्य॑म्।जा॒त॒ऽवे॒दः॒।त्वाम्।दू॒तम्।अ॒र॒तिम्।ह॒व्य॒ऽवाह॑म्।दे॒वाः।अ॒कृ॒ण्व॒न्।अ॒मृत॑स्य।नाभि॑म्॥  
यः।त्वत्।होता॑।पूर्वः॑।अ॒ग्ने॒।यजी॑यान्।द्वि॒ता।च॒।सत्ता॑।स्व॒धया॑।च॒।श॒म्ऽभुः।तस्य॑।अनु॑।धर्म॑।प्र।य॒ज॒।चि॒कि॒त्वः॒।अथ॑।नः॒।धाः॒।अ॒ध्व॒रम्।दे॒वऽवी॑तौ॥  
