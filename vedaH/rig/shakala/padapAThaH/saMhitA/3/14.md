

  
आ।होता॑।म॒न्द्रः।व॒दथा॑नि।अ॒स्था॒त्।स॒त्यः।यज्वा॑।क॒विऽत॑मः।सः।वे॒धाः।वि॒द्युत्ऽर॑थः।सह॑सः।पु॒त्रः।अ॒ग्निः।शो॒चिःऽके॑शः।पृ॒थि॒व्याम्।पाजः॑।अ॒श्रे॒त्॥  
अया॑मि।ते॒।नमः॑ऽउक्ति॑म्।जु॒ष॒स्व॒।ऋत॑ऽवः।तुभ्य॑म्।चेत॑ते।स॒ह॒स्वः॒।वि॒द्वान्।आ।व॒क्षि॒।वि॒दुषः॑।नि।ष॒त्सि॒।मध्ये॑।आ।ब॒र्हिः।ऊ॒तये॑।य॒ज॒त्र॒॥  
द्रव॑ताम्।ते॒।उ॒षसा॑।वा॒जय॑न्ती॒ इति॑।अ॒ग्ने॒।वात॑स्य।प॒थ्या॑भिः।अच्छ॑।यत्।सी॒म्।अ॒ञ्जन्ति॑।पू॒र्व्यम्।ह॒विःऽभिः॑।आ।व॒न्धुरा॑ऽइव।त॒स्थ॒तुः॒।दु॒रो॒णे॥  
मि॒त्रः।च॒।तुभ्य॑म्।वरु॑णः।स॒ह॒स्वः॒।अग्ने॑।विश्वे॑।म॒रुतः॑।सु॒म्नम्।अ॒र्च॒न्।यत्।शो॒चिषा॑।स॒ह॒सः॒।पु॒त्र॒।तिष्ठाः॑।अ॒भि।क्षि॒तीः।प्र॒थय॑न्।सूर्यः॑।नॄन्॥  
व॒यम्।ते॒।अ॒द्य।र॒रि॒म॒।हि।काम॑म्।उ॒त्ता॒नऽह॑स्ताः।नम॑सा।उ॒प॒ऽसद्य॑।यजि॑ष्ठेन।मन॑सा।य॒क्षि॒।दे॒वान्।अस्रे॑धता।मन्म॑ना।विप्रः॑।अ॒ग्ने॒॥  
त्वत्।हि।पु॒त्र॒।स॒ह॒सः॒।वि।पू॒र्वीः।दे॒वस्य॑।यन्ति॑।ऊ॒तयः॑।वि।वाजाः॑।त्वम्।दे॒हि॒।स॒ह॒स्रिण॑म्।र॒यिम्।नः॒।अ॒द्रो॒घेण॑।वच॑सा।स॒त्यम्।अ॒ग्ने॒॥  
तुभ्य॑म्।द॒क्ष॒।क॒वि॒क्र॒तो॒ इति॑ कविऽक्रतो।यानि॑।इ॒मा।देव॑।मर्ता॑सः।अ॒ध्व॒रे।अक॑र्म।त्वम्।विश्व॑स्य।सु॒ऽरथ॑स्य।बो॒धि॒।सर्व॑म्।तत्।अ॒ग्ने॒।अ॒मृ॒त॒।स्व॒द॒।इ॒ह॥  
