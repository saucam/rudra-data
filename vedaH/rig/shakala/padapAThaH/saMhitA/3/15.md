

  
वि।पाज॑सा।पृ॒थुना॑।शोशु॑चानः।बाध॑स्व।द्वि॒षः।र॒क्षसः॑।अमी॑वाः।सु॒ऽशर्म॑णः।बृ॒ह॒तः।शर्म॑णि।स्या॒म्।अ॒ग्नेः।अ॒हम्।सु॒ऽहव॑स्य।प्रऽनी॑तौ॥  
त्वम्।नः॒।अ॒स्याः।उ॒षसः॑।विऽउ॑ष्टौ।त्वम्।सूरे॑।उत्ऽइ॑ते।बो॒धि॒।गो॒पाः।जन्म॑ऽइव।नित्य॑म्।तन॑यम्।जु॒ष॒स्व॒।स्तोम॑म्।मे॒।अ॒ग्ने॒।त॒न्वा॑।सु॒ऽजा॒त॒॥  
त्वम्।नृ॒ऽचक्षाः॑।वृ॒ष॒भ॒।अनु॑।पू॒र्वीः।कृ॒ष्णासु॑।अ॒ग्ने॒।अ॒रु॒षः।वि।भा॒हि॒।वसो॒ इति॑।नेषि॑।च॒।पर्षि॑।च॒।अति॑।अंहः॑।कृ॒धि।नः॒।रा॒ये।उ॒शिजः॑।य॒वि॒ष्ठ॒॥  
अषा॑ळ्हः।अ॒ग्ने॒।वृ॒ष॒भः।दि॒दी॒हि॒।पुरः॑।विश्वाः॑।सौभ॑गा।स॒म्ऽजि॒गी॒वान्।य॒ज्ञस्य॑।ने॒ता।प्र॒थ॒मस्य॑।पा॒योः।जात॑ऽवेदः।बृ॒ह॒तः।सु॒ऽप्र॒नी॒ते॒॥  
अच्छि॑द्रा।शर्म॑।ज॒रि॒त॒रिति॑।पु॒रूणि॑।दे॒वान्।अच्छ॑।दीद्या॑नः।सु॒ऽमे॒धाः।रथः॑।न।सस्निः॑।अ॒भि।व॒क्षि॒।वाज॑म्।अ॒ग्ने॒।त्वम्।रोद॑सी॒ इति॑।नः॒।सु॒मेके॒ इति॑ सु॒ऽमेके॑॥  
प्र।पी॒प॒य॒।वृ॒ष॒भ॒।जिन्व॑।वाजा॑न्।अग्ने॑।त्वम्।रोद॑सी॒ इति॑।नः॒।सु॒दोघे॒ इति॑ सु॒ऽदोघे॑।दे॒वेभिः॑।दे॒व॒।सु॒ऽरुचा॑।रु॒चा॒नः।मा।नः॒।मर्त॑स्य।दुः॒ऽम॒तिः।परि॑।स्था॒त्॥  
इळा॑म्।अ॒ग्ने॒।पु॒रु॒ऽदंस॑म्।स॒निम्।गोः।श॒श्व॒त्ऽत॒मम्।हव॑मानाय।सा॒ध॒।स्यात्।नः॒।सू॒नुः।तन॑यः।वि॒जाऽवा॑।अ॒ग्ने॒।सा।ते॒।सु॒ऽम॒तिः।भू॒तु॒।अ॒स्मे इति॑॥  
