

  
अ॒भि।तष्टा॑ऽइव।दी॒ध॒य॒।म॒नी॒षाम्।अत्यः॑।न।वा॒जी।सु॒ऽधुरः॑।जिहा॑नः।अ॒भि।प्रि॒याणि॑।मर्मृ॑शत्।परा॑णि।क॒वीन्।इ॒च्छा॒मि॒।स॒म्ऽदृशे॑।सु॒ऽमे॒धाः॥  
इ॒ना।उ॒त।पृ॒च्छ॒।जनि॑म।क॒वी॒नाम्।म॒नः॒ऽधृतः॑।सु॒ऽकृतः॑।त॒क्ष॒त॒।द्याम्।इ॒माः।ऊँ॒ इति॑।ते॒।प्र॒ऽन्यः॑।वर्ध॑मानाः।मनः॑ऽवाताः।अध॑।नु।धर्म॑णि।ग्म॒न्॥  
नि।सी॒म्।इत्।अत्र॑।गुह्या॑।दधा॑नाः।उ॒त।क्ष॒त्राय॑।रोद॑सी॒ इति॑।सम्।अ॒ञ्ज॒न्।सम्।मात्रा॑भिः।म॒मि॒रे।ये॒मुः।उ॒र्वी इति॑।अ॒न्तः।म॒ही।समृ॑ते॒ इति॒ सम्ऽऋ॑ते।धाय॑से।धुः॥  
आ॒ऽतिष्ठ॑न्तम्।परि॑।विश्वे॑।अ॒भू॒ष॒न्।श्रियः॑।वसा॑नः।च॒र॒ति॒।स्वऽरो॑चिः।म॒हत्।तत्।वृष्णः॑।असु॑रस्य।नाम॑।आ।वि॒श्वऽरू॑पः।अ॒मृता॑नि।त॒स्थौ॒॥  
असू॑त।पूर्वः॑।वृ॒ष॒भः।ज्याया॑न्।इ॒माः।अ॒स्य॒।शु॒रुधः॑।स॒न्ति॒।पू॒र्वीः।दिवः॑।न॒पा॒ता॒।वि॒दथ॑स्य।धी॒भिः।क्ष॒त्रम्।रा॒जा॒ना॒।प्र॒ऽदिवः॑।द॒धा॒थे॒ इति॑॥  
त्रीणि॑।रा॒जा॒ना॒।वि॒दथे॑।पु॒रूणि॑।परि॑।विश्वा॑नि।भू॒ष॒थः॒।सदां॑सि।अप॑श्यम्।अत्र॑।मन॑सा।ज॒ग॒न्वान्।व्र॒ते।ग॒न्ध॒र्वान्।अपि॑।वा॒युऽके॑शान्॥  
तत्।इत्।नु।अ॒स्य॒।वृ॒ष॒भस्य॑।धे॒नोः।आ।नाम॑ऽभिः।म॒मि॒रे॒।सक्म्य॑म्।गोः।अ॒न्यत्ऽअ॑न्यत्।अ॒सु॒र्य॑म्।वसा॑नाः।नि।मा॒यिनः॑।म॒मि॒रे॒।रू॒पम्।अ॒स्मि॒न्॥  
तत्।इत्।नु।अ॒स्य॒।स॒वि॒तुः।नकिः॑।मे॒।हि॒र॒ण्ययी॑म्।अ॒मति॑म्।याम्।अशि॑श्रेत्।आ।सु॒ऽस्तु॒ती।रोद॑सी॒ इति॑।वि॒श्व॒मि॒न्वे इति॑ वि॒श्व॒म्ऽइ॒न्वे।अपि॑ऽइव।योषा॑।जनि॑मानि।व॒व्रे॒॥  
यु॒वम्।प्र॒त्नस्य॑।सा॒ध॒थः॒।म॒हः।यत्।दैवी॑।स्व॒स्तिः।परि॑।नः॒।स्या॒त॒म्।गो॒पाजि॑ह्वस्य।त॒स्थुषः॑।विऽरू॑पा।विश्वे॑।प॒श्य॒न्ति॒।मा॒यिनः॑।कृ॒तानि॑॥  
शु॒नम्।हु॒वे॒म॒।म॒घवा॑नम्।इन्द्र॑म्।अ॒स्मिन्।भरे॑।नृऽत॑मम्।वाज॑ऽसातौ।शृ॒ण्वन्त॑म्।उ॒ग्रम्।ऊ॒तये॑।स॒मत्ऽसु॑।घ्नन्त॑म्।वृ॒त्राणि॑।स॒म्ऽजित॑म्।धना॑नाम्॥  
