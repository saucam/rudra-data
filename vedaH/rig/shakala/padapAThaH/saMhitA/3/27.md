

  
प्र।वः॒।वाजाः॑।अ॒भिऽद्य॑वः।ह॒विष्म॑न्तः।घृ॒ताच्या॑।दे॒वान्।जि॒गा॒ति॒।सु॒म्न॒युः॥  
ईळे॑।अ॒ग्निम्।वि॒पः॒ऽचित॑म्।गि॒रा।य॒ज्ञस्य॑।साध॑नम्।श्रु॒ष्टी॒ऽवान॑म्।धि॒तऽवा॑नम्॥  
अग्ने॑।श॒केम॑।ते॒।व॒यम्।यम॑म्।दे॒वस्य॑।वा॒जिनः॑।अति॑।द्वेषां॑सि।त॒रे॒म॒॥  
स॒म्ऽइ॒ध्यमा॑नः।अ॒ध्व॒रे।अ॒ग्निः।पा॒व॒कः।ईड्यः॑।शो॒चिःऽके॑शः।तम्।ई॒म॒हे॒॥  
पृ॒थु॒ऽपाजाः॑।अम॑र्त्यः।घृ॒तऽनि॑र्निक्।सुऽआ॑हुतः।अ॒ग्निः।य॒ज्ञस्य॑।ह॒व्य॒ऽवाट्॥  
तम्।स॒ऽबाधः॑।य॒तऽस्रु॑चः।इ॒त्था।धि॒या।य॒ज्ञऽव॑न्तः।आ।च॒क्रुः॒।अ॒ग्निम्।ऊ॒तये॑॥  
होता॑।दे॒वः।अम॑र्त्यः।पु॒रस्ता॑त्।ए॒ति॒।मा॒यया॑।वि॒दथा॑नि।प्र॒ऽचो॒दय॑न्॥  
वा॒जी।वाजे॑षु।धी॒य॒ते॒।अ॒ध्व॒रेषु॑।प्र।नी॒य॒ते॒।विप्रः॑।य॒ज्ञस्य॑।साध॑नः॥  
धि॒या।च॒क्रे॒।वरे॑ण्यः।भू॒ताना॑म्।गर्भ॑म्।आ।द॒धे॒।दक्ष॑स्य।पि॒तर॑म्।तना॑॥  
नि।त्वा॒।द॒धे॒।वरे॑ण्यम्।दक्ष॑स्य।इ॒ळा।स॒हः॒ऽकृ॒त॒।अग्ने॑।सु॒ऽदी॒तिम्।उ॒शिज॑म्॥  
अ॒ग्निम्।य॒न्तुर॑म्।अ॒प्ऽतुर॑म्।ऋ॒तस्य॑।योगे॑।व॒नुषः॑।विप्राः॑।वाजैः॑।सम्।इ॒न्ध॒ते॒॥  
ऊ॒र्जः।नपा॑तम्।अ॒ध्व॒रे।दी॒दि॒ऽवांस॑म्।उप॑।द्यवि॑।अ॒ग्निम्।ई॒ळे॒।क॒विऽक्र॑तुम्॥  
ई॒ळेन्यः॑।न॒म॒स्यः॑।ति॒रः।तमां॑सि।द॒र्श॒तः।सम्।अ॒ग्निः।इ॒ध्य॒ते॒।वृषा॑॥  
वृषो॒ इति॑।अ॒ग्निः।सम्।इ॒ध्य॒ते॒।अश्वः॑।न।दे॒व॒ऽवाह॑नः।तम्।ह॒विष्म॑न्तः।ई॒ळ॒ते॒॥  
वृष॑णम्।त्वा॒।व॒यम्।वृ॒ष॒न्।वृष॑णः।सम्।इ॒धी॒म॒हि॒।अग्ने॑।दीद्य॑तम्।बृ॒हत्॥  
