

  
इ॒माः।ऊँ॒ इति॑।वा॒म्।भृ॒मयः॑।मन्य॑मानाः।यु॒वाऽव॑ते।न।तुज्याः॑।अ॒भू॒व॒न्।क्व॑।त्यत्।इ॒न्द्रा॒व॒रु॒णा॒।यशः॑।वा॒म्।येन॑।स्म॒।सिन॑म्।भर॑थः।सखि॑ऽभ्यः॥  
अ॒यम्।ऊँ॒ इति॑।वा॒म्।पु॒रु॒ऽतमः॑।र॒यि॒ऽयन्।श॒श्व॒त्ऽत॒मम्।अव॑से।जो॒ह॒वी॒ति॒।स॒ऽजोषौ॑।इ॒न्द्रा॒व॒रु॒णा॒।म॒रुत्ऽभिः॑।दि॒वा।पृ॒थि॒व्या।शृ॒णु॒त॒म्।हव॑म्।मे॒॥  
अ॒स्मे इति॑।तत्।इ॒न्द्रा॒व॒रु॒णा॒।वसु॑।स्या॒त्।अ॒स्मे इति॑।र॒यिः।म॒रु॒तः॒।सर्व॑ऽवीरः।अ॒स्मान्।वरू॑त्रीः।श॒र॒णैः।अ॒व॒न्तु॒।अ॒स्मान्।होत्रा॑।भार॑ती।दक्षि॑णाभिः॥  
बृह॑स्पते।जु॒षस्व॑।नः॒।ह॒व्यानि॑।वि॒श्व॒ऽदे॒व्य॒।रास्व॑।रत्ना॑नि।दा॒शुषे॑॥  
शुचि॑म्।अ॒र्कैः।बृह॒स्पति॑म्।अ॒ध्व॒रेषु॑।न॒म॒स्य॒त॒।अना॑मि।ओजः॑।आ।च॒के॒॥  
वृ॒ष॒भम्।च॒र्ष॒णी॒नाम्।वि॒श्वऽरू॑पम्।अदा॑भ्यम्।बृह॒स्पति॑म्।वरे॑ण्यम्॥  
इ॒यम्।ते॒।पू॒ष॒न्।आ॒घृ॒णे॒।सु॒ऽस्तु॒तिः।दे॒व॒।नव्य॑सी।अ॒स्माभिः॑।तुभ्य॑म्।श॒स्य॒ते॒॥  
ताम्।जु॒ष॒स्व॒।गिर॑म्।मम॑।वा॒ज॒ऽयन्ती॑म्।अ॒व॒।धिय॑म्।व॒धू॒युःऽइ॑व।योष॑णाम्॥  
यः।विश्वा॑।अ॒भि।वि॒ऽपश्य॑ति।भुव॑ना।सम्।च॒।पश्य॑ति।सः।नः॒।पू॒षा।अ॒वि॒ता।भु॒व॒त्॥  
तत्।स॒वि॒तुः।वरे॑ण्यम्।भर्गः॑।दे॒वस्य॑।धी॒म॒हि॒।धियः॑।यः।नः॒।प्र॒ऽचो॒दया॑त्॥  
दे॒वस्य॑।स॒वि॒तुः।व॒यम्।वा॒ज॒ऽयन्तः॑।पुर॑म्ऽध्या।भग॑स्य।रा॒तिम्।ई॒म॒हे॒॥  
दे॒वम्।नरः॑।स॒वि॒तार॑म्।विप्राः॑।य॒ज्ञैः।सु॒वृ॒क्तिऽभिः॑।न॒म॒स्यन्ति॑।धि॒या।इ॒षि॒ताः॥  
सोमः॑।जि॒गा॒ति॒।गा॒तु॒ऽवित्।दे॒वाना॑म्।ए॒ति॒।निः॒ऽकृ॒तम्।ऋ॒तस्य॑।योनि॑म्।आ॒ऽसद॑म्॥  
सोमः॑।अ॒स्मभ्य॑म्।द्वि॒ऽपदे॑।चतुः॑ऽपदे।च॒।प॒शवे॑।अ॒न॒मी॒वाः।इषः॑।क॒र॒त्॥  
अ॒स्माक॑म्।आयुः॑।व॒र्धय॑न्।अ॒भिऽमा॑तीः।सह॑मानः।सोमः॑।स॒धऽस्थ॑म्।आ।अ॒स॒द॒त्॥  
आ।नः॒।मि॒त्रा॒व॒रु॒णा॒।घृ॒तैः।गव्यू॑तिम्।उ॒क्ष॒त॒म्।मध्वा॑।रजां॑सि।सु॒क्र॒तू॒ इति॑ सुऽक्रतू॥  
उ॒रु॒ऽशंसा॑।न॒मः॒ऽवृधा॑।म॒ह्ना।दक्ष॑स्य।रा॒ज॒थः॒।द्राघि॑ष्ठाभिः।शु॒चि॒ऽव्र॒ता॒॥  
गृ॒णा॒ना।ज॒मत्ऽअ॑ग्निना।योनौ॑।ऋ॒तस्य॑।सी॒द॒त॒म्।पा॒तम्।सोम॑म्।ऋ॒त॒ऽवृ॒धा॒॥  
