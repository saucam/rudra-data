

  
प्र।ये।आ॒रुः।शि॒ति॒ऽपृ॒ष्ठस्य॑।धा॒सेः।आ।मा॒तरा॑।वि॒वि॒शुः॒।स॒प्त।वाणीः॑।प॒रि॒ऽक्षिताः॑।पि॒तरा॑।सम्।च॒रे॒ते॒।प्र।स॒र्स्रा॒ते॒ इति॑।दी॒र्घम्।आयुः॑।प्र॒ऽयक्षे॑॥  
दि॒वक्ष॑सः।धे॒नवः॑।वृष्णः॑।अश्वाः॑।दे॒वीः।आ।त॒स्थौ॒।मधु॑ऽमत्।वह॑न्तीः।ऋ॒तस्य॑।त्वा॒।सद॑सि।क्षे॒म॒ऽयन्त॑म्।परि॑।एका॑।च॒र॒ति॒।व॒र्त॒निम्।गौः॥  
आ।सी॒म्।अ॒रो॒ह॒त्।सु॒ऽयमाः॑।भव॑न्तीः।पतिः॑।चि॒कि॒त्वान्।र॒यि॒ऽवित्।र॒यी॒णाम्।प्र।नील॑ऽपृष्ठः।अ॒त॒सस्य॑।धा॒सेः।ताः।अ॒वा॒स॒य॒त्।पु॒रु॒धऽप्र॑तीकः॥  
महि॑।त्वा॒ष्ट्रम्।ऊ॒र्जय॑न्तीः।अ॒जु॒र्यम्।स्त॒भु॒ऽयमा॑नम्।व॒हतः॑।व॒ह॒न्ति॒।वि।अङ्गे॑भिः।दि॒द्यु॒ता॒नः।स॒धऽस्थे॑।एका॑म्ऽइव।रोद॑सी॒ इति॑।आ।वि॒वे॒श॒॥  
जा॒नन्ति॑।वृष्णः॑।अ॒रु॒षस्य॑।शेव॑म्।उ॒त।ब्र॒ध्नस्य॑।शास॑ने।र॒ण॒न्ति॒।दि॒वः॒ऽरुचः॑।सु॒ऽरुचः॑।रोच॑मानाः।इळा॑।येषा॑म्।गण्या॑।माहि॑ना।गीः॥  
उ॒तो इति॑।पि॒तृऽभ्या॑म्।प्र॒ऽविदा॑।अनु॑।घोष॑म्।म॒हः।म॒हत्ऽभ्या॑म्।अ॒न॒य॒न्त॒।शू॒षम्।उ॒क्षा।ह॒।यत्र॑।परि॑।धान॑म्।अ॒क्तोः।अनु॑।स्वम्।धाम॑।ज॒रि॒तुः।व॒वक्ष॑॥  
अ॒ध्व॒र्युऽभिः॑।प॒ञ्चऽभिः॑।स॒प्त।विप्राः॑।प्रि॒यम्।र॒क्ष॒न्ते॒।निऽहि॑तम्।प॒दम्।वेः।प्राञ्चः॑।म॒द॒न्ति॒।उ॒क्षणः॑।अ॒जु॒र्याः।दे॒वाः।दे॒वाना॑म्।अनु॑।हि।व्र॒ता।गुरिति॒ गुः॥  
दैव्या॑।होता॑रा।प्र॒थ॒मा।नि।ऋ॒ञ्जे॒।स॒प्त।पृ॒क्षासः॑।स्व॒धया॑।म॒द॒न्ति॒।ऋ॒तम्।शंस॑न्तः।ऋ॒तम्।इत्।ते।आ॒हुः॒।अनु॑।व्र॒तम्।व्र॒त॒ऽपा।दीध्या॑नाः॥  
वृ॒षा॒ऽयन्ते॑।म॒हे।अत्या॑य।पू॒र्वीः।वृष्णे॑।चि॒त्राय॑।र॒श्मयः॑।सु॒ऽया॒माः।देव॑।हो॒तः॒।म॒न्द्रऽत॑रः।चि॒कि॒त्वान्।म॒हः।दे॒वान्।रोद॑सी॒ इति॑।आ।इ॒ह।व॒क्षि॒॥  
पृ॒क्षऽप्र॑यजः।द्र॒वि॒णः॒।सु॒ऽवाचः॑।सु॒ऽके॒तवः॑।उ॒षसः॑।रे॒वत्।ऊ॒षुः॒।उ॒तो इति॑।चि॒त्।अ॒ग्ने॒।म॒हि॒ना।पृ॒थि॒व्याः।कृ॒तम्।चि॒त्।एनः॑।सम्।म॒हे।द॒श॒स्य॒॥  
इळा॑म्।अ॒ग्ने॒।पु॒रु॒ऽदंस॑म्।स॒निम्।गोः।श॒श्व॒त्ऽत॒मम्।हव॑मानाय।सा॒ध॒।स्यात्।नः॒।सू॒नुः।तन॑यः।वि॒जाऽवा॑।अ॒ग्ने॒।सा।ते॒।सु॒ऽम॒तिः।भू॒तु॒।अ॒स्मे इति॑॥  
