

  
वै॒श्वा॒न॒राय॑।धि॒षणा॑म्।ऋ॒त॒ऽवृधे॑।घृ॒तम्।न।पू॒तम्।अ॒ग्नये॑।ज॒ना॒म॒सि॒।द्वि॒ता।होता॑रम्।मनु॑षः।च॒।वा॒घतः॑।धि॒या।रथ॑म्।न।कुलि॑शः।सम्।ऋ॒ण्व॒ति॒॥  
सः।रो॒च॒य॒त्।ज॒नुषा॑।रोद॑सी॒ इति॑।उ॒भे इति॑।सः।मा॒त्रोः।अ॒भ॒व॒त्।पु॒त्रः।ईड्यः॑।ह॒व्य॒ऽवाट्।अ॒ग्निः।अ॒जरः॑।चनः॑ऽहितः।दुः॒ऽदभः॑।वि॒शाम्।अति॑थिः।वि॒भाऽव॑सुः॥  
क्रत्वा॑।दक्ष॑स्य।तरु॑षः।विऽध॑र्मणि।दे॒वासः॑।अ॒ग्निम्।ज॒न॒य॒न्त॒।चित्ति॑ऽभिः।रु॒रु॒चा॒नम्।भा॒नुना॑।ज्योति॑षा।म॒हाम्।अत्य॑म्।न।वाज॑म्।स॒नि॒ष्यन्।उप॑।ब्रु॒वे॒॥  
आ।म॒न्द्रस्य॑।स॒नि॒ष्यन्तः॑।वरे॑ण्यम्।वृ॒णी॒महे॑।अह्र॑यम्।वाज॑म्।ऋ॒ग्मिय॑म्।रा॒तिम्।भृगू॑णाम्।उ॒शिज॑म्।क॒विऽक्र॑तुम्।अ॒ग्निम्।राज॑न्तम्।दि॒व्येन॑।शो॒चिषा॑॥  
अ॒ग्निम्।सु॒म्नाय॑।द॒धि॒रे॒।पु॒रः।जनाः॑।वाज॑ऽश्रवसम्।इ॒ह।वृ॒क्तऽब॑र्हिषः।य॒तऽस्रु॑चः।सु॒ऽरुच॑म्।वि॒श्वऽदे॑व्यम्।रु॒द्रम्।य॒ज्ञाना॑म्।साध॑त्ऽइष्टिम्।अ॒पसा॑म्॥  
पाव॑कऽशोचे।तव॑।हि।क्षय॑म्।परि॑।होतः॑।य॒ज्ञेषु॑।वृ॒क्तऽब॑र्हिषः।नरः॑।अग्ने॑।दुवः॑।इ॒च्छमा॑नासः।आप्य॑म्।उप॑।आ॒स॒ते॒।द्रवि॑णम्।धे॒हि॒।तेभ्यः॑॥  
आ।रोद॑सी॒ इति॑।अ॒पृ॒ण॒त्।आ।स्वः॑।म॒हत्।जा॒तम्।यत्।ए॒न॒म्।अ॒पसः॑।अधा॑रयन्।सः।अ॒ध्व॒राय॑।परि॑।नी॒य॒ते॒।क॒विः।अत्यः॑।न।वाज॑ऽसातये।चनः॑ऽहितः॥  
न॒म॒स्यत॑।ह॒व्यऽदा॑तिम्।सु॒ऽअ॒ध्व॒रम्।दु॒व॒स्यत॑।दभ्य॑म्।जा॒तऽवे॑दसम्।र॒थीः।ऋ॒तस्य॑।बृ॒ह॒तः।विऽच॑र्षणिः।अ॒ग्निः।दे॒वाना॑म्।अ॒भ॒व॒त्।पु॒रःऽहि॑तः॥  
ति॒स्रः।य॒ह्वस्य॑।स॒म्ऽइधः॑।परि॑ऽज्मनः।अ॒ग्नेः।अ॒पु॒न॒न्।उ॒शिजः॑।अमृ॑त्यवः।तासा॑म्।एका॑म्।अद॑धुः।मर्त्ये॑।भुज॑म्।ऊँ॒ इति॑।लो॒कम्।ऊँ॒ इति॑।द्वे इति॑।उप॑।जा॒मिम्।ई॒य॒तुः॒॥  
वि॒शाम्।क॒विम्।वि॒श्पति॑म्।मानु॑षीः।इषः॑।सम्।सी॒म्।अ॒कृ॒ण्व॒न्।स्वऽधि॑तिम्।न।तेज॑से।सः।उ॒त्ऽवतः॑।नि॒ऽवतः॑।या॒ति॒।वेवि॑षत्।सः।गर्भ॑म्।ए॒षु।भुव॑नेषु।दी॒ध॒र॒त्॥  
सः।जि॒न्व॒ते॒।ज॒ठरे॑षु।प्र॒ज॒ज्ञि॒ऽवान्।वृषा॑।चि॒त्रेषु॑।नान॑दत्।न।सिं॒हः।वै॒श्वा॒न॒रः।पृ॒थु॒ऽपाजाः॑।अम॑र्त्यः।वसु॑।रत्ना॑।दय॑मानः।वि।दा॒शुषे॑॥  
वै॒श्वा॒न॒रः।प्र॒त्नऽथा॑।नाक॑म्।आ।अ॒रु॒ह॒त्।दि॒वः।पृ॒ष्ठम्।भन्द॑मानः।सु॒मन्म॑ऽभिः।सः।पू॒र्व॒ऽवत्।ज॒नय॑न्।ज॒न्तवे॑।धन॑म्।स॒मा॒नम्।अज्म॑म्।परि॑।ए॒ति॒।जागृ॑विः॥  
ऋ॒तऽवा॑नम्।य॒ज्ञिय॑म्।विप्र॑म्।उ॒क्थ्य॑म्।आ।यम्।द॒धे।मा॒त॒रिश्वा॑।दि॒वि।क्षय॑म्।तम्।चि॒त्रऽया॑मम्।हरि॑ऽकेशम्।ई॒म॒हे॒।सु॒ऽदी॒तिम्।अ॒ग्निम्।सु॒वि॒ताय॑।नव्य॑से॥  
शुचि॑म्।न।याम॑न्।इ॒षि॒रम्।स्वः॒ऽदृश॑म्।के॒तुम्।दि॒वः।रो॒च॒न॒ऽस्थाम्।उ॒षः॒ऽबुध॑म्।अ॒ग्निम्।मू॒र्धान॑म्।दि॒वः।अप्र॑तिऽस्कुतम्।तम्।ई॒म॒हे॒।नम॑सा।वा॒जिन॑म्।बृ॒हत्॥  
म॒न्द्रम्।होता॑रम्।शुचि॑म्।अद्व॑याविनम्।दमू॑नसम्।उ॒क्थ्य॑म्।वि॒श्वऽच॑र्षणिम्।रथ॑म्।न।चि॒त्रम्।वपु॑षाय।द॒र्श॒तम्।मनुः॑ऽहितम्।सद॑म्।इत्।रा॒यः।ई॒म॒हे॒॥  
