

  
वै॒श्वा॒न॒रम्।मन॑सा।अ॒ग्निम्।नि॒ऽचाय्य॑।ह॒विष्म॑न्तः।अ॒नु॒ऽस॒त्यम्।स्वः॒ऽविद॑म्।सु॒ऽदानु॑म्।दे॒वम्।र॒थि॒रम्।व॒सु॒ऽयवः॑।गीः॒ऽभिः।र॒ण्वम्।कु॒शि॒कासः॑।ह॒वा॒म॒हे॒॥  
तम्।शु॒भ्रम्।अ॒ग्निम्।अव॑से।ह॒वा॒म॒हे॒।वै॒श्वा॒न॒रम्।मा॒त॒रिश्वा॑नम्।उ॒क्थ्य॑म्।बृह॒स्पति॑म्।मनु॑षः।दे॒वऽता॑तये।विप्र॑म्।श्रोता॑रम्।अति॑थिम्।र॒घु॒ऽस्यद॑म्॥  
अश्वः॑।न।क्रन्द॑न्।जनि॑ऽभिः।सम्।इ॒ध्य॒ते॒।वै॒श्वा॒न॒रः।कु॒शि॒केभिः॑।यु॒गेऽयु॑गे।सः।नः॒।अ॒ग्निः।सु॒ऽवीर्य॑म्।सु॒ऽअश्व्यम्।दधा॑तु।रत्न॑म्।अ॒मृते॑षु॑।जागृ॑विः॥  
प्र।य॒न्तु॒।वाजाः॑।तवि॑षीभिः।अ॒ग्नयः॑।शु॒भे।सम्ऽमि॑श्लाः।पृष॑तीः।अ॒यु॒क्ष॒त॒।बृ॒ह॒त्ऽउक्षः॑।म॒रुतः॑।वि॒श्वऽवे॑दसः।प्र।वे॒प॒य॒न्ति॒।पर्व॑तान्।अदा॑भ्याः॥  
अ॒ग्नि॒ऽश्रियः॑।म॒रुतः॑।वि॒श्वऽकृ॑ष्टयः।आ।त्वे॒षम्।उ॒ग्रम्।अवः॑।ई॒म॒हे॒।व॒यम्।ते।स्वा॒निनः॑।रु॒द्रियाः॑।व॒र्षऽनि॑र्निजः।सिं॒हाः।न।हे॒षऽक्र॑तवः।सु॒ऽदान॑वः॥  
व्रात॑म्ऽव्रातम्।ग॒णम्ऽग॑णम्।सु॒श॒स्तिऽभिः॑।अ॒ग्नेः।भाम॑म्।म॒रुता॑म्।ओजः॑।ई॒म॒हे॒।पृष॑त्ऽअश्वासः।अ॒न॒व॒भ्रऽरा॑धसः।गन्ता॑रः।य॒ज्ञम्।वि॒दथे॑षु।धीराः॑॥  
अ॒ग्निः।अ॒स्मि॒।जन्म॑ना।जा॒तऽवे॑दाः।घृ॒तम्।मे॒।चक्षुः॑।अ॒मृत॑म्।मे॒।आ॒सन्।अ॒र्कः।त्रि॒ऽधातुः॑।रज॑सः।वि॒ऽमानः॑।अज॑स्रः।घ॒र्मः।ह॒विः।अ॒स्मि॒।नाम॑॥  
त्रि॒ऽभिः।प॒वित्रैः॑।अपु॑पोत्।हि।अ॒र्कम्।हृ॒दा।म॒तिम्।ज्योतिः॑।अनु॑।प्र॒ऽजा॒नन्।वर्षि॑ष्ठम्।रत्न॑म्।अ॒कृ॒त॒।स्व॒धाभिः॑।आत्।इत्।द्यावा॑पृथि॒वी इति॑।परि॑।अ॒प॒श्य॒त्॥  
श॒तऽधा॑रम्।उत्स॑म्।अक्षी॑यमाणम्।वि॒पः॒ऽचित॑म्।पि॒तर॑म्।वक्त्वा॑नाम्।मे॒ळिम्।मद॑न्तम्।पि॒त्रोः।उ॒पऽस्थे॑।तम्।रो॒द॒सी॒ इति॑।पि॒पृ॒त॒म्।स॒त्य॒ऽवाच॑म्॥  
