

  
यु॒वम्।न॒रा॒।पश्य॑मानासः।आप्य॑म्।प्रा॒चा।गव्यन्तः॑।पृ॒थु॒ऽपर्श॑वः।य॒युः॒।दासा॑।च॒।वृ॒त्रा।ह॒तम्।आर्या॑णि।च॒।सु॒ऽदास॑म्।इ॒न्द्रा॒व॒रु॒णा॒।अव॑सा।अ॒व॒त॒म्॥  
यत्र॑।नरः॑।स॒म्ऽअय॑न्ते।कृ॒तऽध्व॑जः।यस्मि॑न्।आ॒जा।भव॑ति।किम्।च॒न।प्रि॒यम्।यत्र॑।भय॑न्ते।भुव॑ना।स्वः॒ऽदृशः॑।तत्र॑।नः॒।इ॒न्द्रा॒व॒रु॒णा॒।अधि॑।वो॒च॒त॒म्॥  
सम्।भूम्याः॑।अन्ताः॑।ध्व॒सि॒राः।अ॒दृ॒क्ष॒त॒।इन्द्रा॑वरुणा।दि॒वि।घोषः॑।आ।अ॒रु॒ह॒त्।अस्थुः॑।जना॑नाम्।उप॑।माम्।अरा॑तयः।अ॒र्वाक्।अव॑सा।ह॒व॒न॒ऽश्रु॒ता॒।आ।ग॒त॒म्॥  
इन्द्रा॑वरुणा।व॒धना॑भिः।अ॒प्र॒ति।भे॒दम्।व॒न्वन्ता॑।प्र।सु॒ऽदास॑म्।आ॒व॒त॒म्।ब्रह्मा॑णि।ए॒षा॒म्।शृ॒णु॒त॒म्।हविआ॑मनि।स॒त्या।तृत्सू॑नाम्।अ॒भ॒व॒त्।पु॒रःऽहि॑तिः॥  
इन्द्रा॑वरुणौ।अ॒भि।आ।त॒प॒न्ति॒।मा।अ॒घानि॑।अ॒र्यः।व॒नुषा॑म्।अरा॑तयः।यु॒वम्।हि।वस्वः॑।उ॒भय॑स्य।राज॑थः।अध॑।स्म॒।नः॒।अ॒व॒त॒म्।पार्ये॑।दि॒वि॥  
यु॒वाम्।ह॒व॒न्ते॒।उ॒भया॑सः।आ॒जिषु॑।इन्द्र॑म्।च॒।वस्वः॑।वरु॑णम्।च॒।सा॒तये॑।यत्र॑।राज॑ऽभिः।द॒शऽभिः॑।निऽबा॑धितम्।प्र।सु॒ऽदास॑म्।आव॑तम्।तृत्सु॑ऽभिः।स॒ह॥  
दश॑।राजा॑नः।सम्ऽइ॑ताः।अय॑ज्यवः।सु॒ऽदास॑म्।इ॒न्द्रा॒व॒रु॒णा॒।न।यु॒यु॒धुः॒।स॒त्या।नृ॒णाम्।अ॒द्म॒ऽसदा॑म्।उप॑ऽस्तुतिः।दे॒वाः।ए॒षा॒म्।अ॒भ॒व॒न्।दे॒वऽहू॑तिषु॥  
दा॒श॒ऽरा॒ज्ञे।परि॑ऽयत्ताय।वि॒श्वतः॑।सु॒ऽदासे॑।इ॒न्द्रा॒व॒रु॒णौ॒।अ॒शि॒क्ष॒त॒म्।श्वि॒त्यञ्चः॑।यत्र॑।नम॑सा।क॒प॒र्दिनः॑।धि॒या।धीऽव॑न्तः।अस॑पन्त।तृत्स॑वः॥  
वृ॒त्राणि॑।अ॒न्यः।स॒म्ऽइ॒थेषु॑।जिघ्न॑ते।व्र॒तानि॑।अ॒न्यः।अ॒भि।र॒क्ष॒ते॒।सदा॑।हवा॑महे।वा॒म्।वृ॒ष॒णा॒।सु॒वृ॒क्तिऽभिः॑।अ॒स्मे इति॑।इ॒न्द्रा॒व॒रु॒णा॒।शर्म॑।य॒च्छ॒त॒म्॥  
अ॒स्मे इति॑।इन्द्रः॑।वरु॑णः।मि॒त्रः।अ॒र्य॒मा।द्यु॒म्नम्।य॒च्छ॒न्तु॒।महि॑।शर्म॑।स॒ऽप्रथः॑।अ॒व॒ध्रम्।ज्योतिः॑।अदि॑तेः।ऋ॒त॒ऽवृधः॑।दे॒वस्य॑।श्लोक॑म्।स॒वि॒तुः।म॒ना॒म॒हे॒॥  
