

  
प्र।वः॒।इन्द्रा॑य।माद॑नम्।हरि॑ऽअश्वाय।गा॒य॒त॒।सखा॑यः।सो॒म॒ऽपाव्ने॑॥  
शंस॑।इत्।उ॒क्थम्।सु॒ऽदान॑वे।उ॒त।द्यु॒क्षम्।यथा॑।नरः॑।च॒कृ॒म।स॒त्यऽरा॑धसे॥  
त्वम्।नः॒।इ॒न्द्र॒।वा॒ज॒ऽयुः।त्वम्।ग॒व्युः।श॒त॒क्र॒तो॒ इति॑ शतऽक्रतो।त्वम्।हि॒र॒ण्य॒ऽयुः।व॒सो॒ इति॑॥  
व॒यम्।इ॒न्द्र॒।त्वा॒ऽयवः॑।अ॒भि।प्र।नो॒नु॒मः॒।वृ॒ष॒न्।वि॒द्धि।तु।अ॒स्य।नः॒।व॒सो॒ इति॑॥  
मा।नः॒।नि॒दे।च॒।वक्त॑वे।अ॒र्यः।र॒न्धीः॒।अरा॑व्णे।त्वे इति॑।अपि॑।क्रतुः॑।मम॑॥  
त्वम्।वर्म॑।अ॒सि॒।स॒ऽप्रथः॑।पु॒रः॒ऽयो॒धः।च॒।वृ॒त्र॒ऽह॒न्।त्वया॑।प्रति॑।ब्रु॒वे॒।यु॒जा॥  
म॒हान्।उ॒त।अ॒सि॒।यस्य॑।ते।अनु॑।स्व॒धाव॑री॒ इति॑ स्व॒धाऽव॑री।सहः॑।म॒म्नाते॒ इति॑।इ॒न्द्र॒।रोद॑सी॒ इति॑॥  
तम्।त्वा॒।म॒रुत्व॑ती।परि॑।भुव॑त्।वाणी॑।स॒ऽयाव॑री।नक्ष॑माणा।स॒ह।द्युऽभिः॑॥  
ऊ॒र्ध्वासः॑।त्वा॒।अनु॑।इन्द॑वः।भुव॑न्।द॒स्मम्।उप॑।द्यवि॑।सम्।ते॒।न॒म॒न्त॒।कृ॒ष्टयः॑॥  
प्र।वः॒।म॒हे।म॒हि॒ऽवृधे॑।भ॒र॒ध्व॒म्।प्रऽचे॑तसे।प्र।सु॒ऽम॒तिम्।कृ॒णु॒ध्व॒म्।विशः॑।पू॒र्वीः।प्र।च॒र॒।च॒र्ष॒णि॒ऽप्राः॥  
उ॒रु॒ऽव्यच॑से।म॒हिने॑।सु॒ऽवृ॒क्तिम्।इन्द्रा॑य।ब्रह्म॑।ज॒न॒य॒न्त॒।विप्राः॑।तस्य॑।व्र॒तानि॑।न।मि॒न॒न्ति॒।धीराः॑॥  
इन्द्र॑म्।वाणीः॑।अनु॑त्तऽमन्युम्।ए॒व।स॒त्रा।राजा॑नम्।द॒धि॒रे॒।सह॑ध्यै।हरि॑ऽअश्वाय।ब॒र्ह॒य॒।सम्।आ॒पीन्॥  
