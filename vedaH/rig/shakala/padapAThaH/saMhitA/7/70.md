

  
आ।वि॒श्व॒ऽवा॒रा॒।अ॒श्वि॒ना॒।ग॒त॒म्।नः॒।प्र।तत्।स्थान॑म्।अ॒वा॒चि॒।वा॒म्।पृ॒थि॒व्याम्।अश्वः॑।न।वा॒जी।शु॒नऽपृ॑ष्ठः।अ॒स्था॒त्।आ।यत्।से॒दथुः॑।ध्रु॒वसे॑।न।योनि॑म्॥  
सिस॑क्ति।सा।वा॒म्।सु॒ऽम॒तिः।चनि॑ष्ठा।अता॑पि।घ॒र्मः।मनु॑षः।दु॒रो॒णे।यः।वा॒म्।स॒मु॒द्रान्।स॒रितः॑।पिप॑र्ति।एत॑ऽग्वा।चि॒त्।न।सु॒ऽयुजा॑।यु॒जा॒नः॥  
यानि॑।स्थाना॑नि।अ॒श्वि॒ना॒।द॒धाथे॒ इति॑।दि॒वः।य॒ह्वीषु॑।ओष॑धीषु।वि॒क्षु।नि।पर्व॑तस्य।मू॒र्धनि॑।सद॑न्ता।इष॑म्।जना॑य।दा॒शुषे॑।वह॑न्ता॥  
च॒नि॒ष्टम्।दे॒वौ॒।ओष॑धीषु।अ॒प्ऽसु।यत्।यो॒ग्याः।अ॒श्नवै॑थे॒ इति॑।ऋषी॑णाम्।पु॒रूणि॑।रत्ना॑।दध॑तौ।नि।अ॒स्मे इति॑।अनु॑।पूर्वा॑णि।च॒ख्य॒थुः॒।यु॒गानि॑॥  
शु॒श्रु॒वांसा॑।चि॒त्।अ॒श्वि॒ना॒।पु॒रूणि॑।अ॒भि।ब्रह्मा॑णि।च॒क्षा॒थे॒ इति॑।ऋषी॑णाम्।प्रति॑।प्र।या॒त॒म्।वर॑म्।आ।जना॑य।अ॒स्मे इति॑।वा॒म्।अ॒स्तु॒।सु॒ऽम॒तिः।चनि॑ष्ठा॥  
यः।वा॒म्।य॒ज्ञः।ना॒स॒त्या॒।ह॒विष्मा॑न्।कृ॒तऽब्र॑ह्मा।स॒ऽम॒र्यः॑।भवा॑ति।उप॑।प्र।या॒त॒म्।वर॑म्।आ।वसि॑ष्ठम्।इ॒मा।ब्रह्मा॑णि।ऋ॒च्य॒न्ते॒।यु॒वऽभ्या॑म्॥  
इ॒यम्।म॒नी॒षा।इ॒यम्।अ॒श्वि॒ना॒।गीः।इ॒माम्।सु॒ऽवृ॒क्तिम्।वृ॒ष॒णा॒।जु॒षे॒था॒म्।इ॒मा।ब्रह्मा॑णि।यु॒व॒ऽयूनि॑।अ॒ग्म॒न्।यू॒यम्।पा॒त॒।स्व॒स्तिऽभिः॑।सदा॑।नः॒॥  
