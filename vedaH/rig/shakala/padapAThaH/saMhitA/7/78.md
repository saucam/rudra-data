

  
प्रति॑।के॒तवः॑।प्र॒थ॒माः।अ॒दृ॒श्र॒न्।ऊ॒र्ध्वाः।अ॒स्याः॒।अ॒ञ्जयः॑।वि।श्र॒य॒न्ते॒।उषः॑।अ॒र्वाचा॑।बृ॒ह॒ता।रथे॑न।ज्योति॑ष्मता।वा॒मम्।अ॒स्मभ्य॑म्।व॒क्षि॒॥  
प्रति॑।सी॒म्।अ॒ग्निः।ज॒र॒ते॒।सम्ऽइ॑द्धः।प्रति॑।विप्रा॑सः।म॒तिऽभिः॑।गृ॒णन्तः॑।उ॒षाः।या॒ति॒।ज्योति॑षा।बाध॑माना।विश्वा॑।तमां॑सि।दुः॒ऽइ॒ता।अप॑।दे॒वी॥  
ए॒ताः।ऊँ॒ इति॑।त्याः।प्रति॑।अ॒दृ॒श्र॒न्।पु॒रस्ता॑त्।ज्योतिः॑।यच्छ॑न्तीः।उ॒षसः॑।वि॒ऽभा॒तीः।अजी॑जनन्।सूर्य॑म्।य॒ज्ञम्।अ॒ग्निम्।अ॒पा॒चीन॑म्।तमः॑।अ॒गा॒त्।अजु॑ष्टम्॥  
अचे॑ति।दि॒वः।दु॒हि॒ता।म॒घोनी॑।विश्वे॑।प॒श्य॒न्ति॒।उ॒षस॑म्।वि॒ऽभा॒तीम्।आ।अ॒स्था॒त्।रथ॑म्।स्व॒धया॑।यु॒ज्यमा॑नम्।आ।यम्।अश्वा॑सः।सु॒ऽयुजः॑।वह॑न्ति॥  
प्रति॑।त्वा॒।अ॒द्य।सु॒ऽमन॑सः।बु॒ध॒न्त॒।अ॒स्माका॑सः।म॒घऽवा॑नः।व॒यम्।च॒।ति॒ल्वि॒ला॒यध्व॑म्।उ॒ष॒सः॒।वि॒ऽभा॒तीः।यू॒यम्।पा॒त॒।स्व॒स्तिऽभिः॑।सदा॑।नः॒॥  
