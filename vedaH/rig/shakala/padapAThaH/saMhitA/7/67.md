

  
प्रति॑।वा॒म्।रथ॑म्।नृ॒प॒ती॒ऽ इति॑ नृऽपती।ज॒रध्यै॑।ह॒विष्म॑ता।मन॑सा।य॒ज्ञिये॑न।यः।वा॒म्।दू॒तः।न।धि॒ष्ण्यौ॒।अजी॑गः।अच्छ॑।सू॒नुः।न।पि॒तरा॑।वि॒व॒क्मि॒॥  
अशो॑चि।अ॒ग्निः।स॒म्ऽइ॒धा॒नः।अ॒स्मे इति॑।उपो॒ इति॑।अ॒दृ॒श्र॒न्।तम॑सः।चि॒त्।अन्ताः॑।अचे॑ति।के॒तुः।उ॒षसः॑।पु॒रस्ता॑त्।श्रि॒ये।दि॒वः।दु॒हि॒तुः।जाय॑मानः॥  
अ॒भि।वा॒म्।नू॒नम्।अ॒श्वि॒ना॒।सुऽहो॑ता।स्तोमैः॑।सि॒स॒क्ति॒।ना॒स॒त्या॒।वि॒व॒क्वान्।पू॒र्वीभिः॑।या॒त॒म्।प॒थ्या॑भिः।अ॒र्वाक्।स्वः॒ऽविदा॑।वसु॑ऽमता।रथे॑न॥  
अ॒वोः।वा॒म्।नू॒नम्।अ॒श्वि॒ना॒।यु॒वाकुः॑।हु॒वे।यत्।वा॒म्।सु॒ते।मा॒ध्वी॒ इति॑।व॒सु॒ऽयुः।आ।वा॒म्।व॒ह॒न्तु॒।स्थवि॑रासः।अश्वाः॑।पिबा॑थः।अ॒स्मे इति॑।सुऽसु॑ता।मधू॑नि॥  
प्राची॑म्।ऊँ॒ इति॑।दे॒वा॒।अ॒श्वि॒ना॒।धिय॑म्।मे॒।अमृ॑ध्राम्।सा॒तये॑।कृ॒त॒म्।व॒सु॒ऽयुम्।विश्वाः॑।अ॒वि॒ष्ट॒म्।वाजे॑।आ।पुर॑म्ऽधीः।ता।नः॒।श॒क्त॒म्।श॒ची॒प॒ती॒ इति॑ शचीऽपती।शची॑भिः॥  
अ॒वि॒ष्टम्।धी॒षु।अ॒श्वि॒ना॒।नः॒।आ॒सु।प्र॒जाऽव॑त्।रेतः॑।अह्र॑यम्।नः॒।अ॒स्तु॒।आ।वा॒म्।तो॒के।तन॑ये।तूतु॑जानाः।सु॒ऽरत्ना॑सः।दे॒वऽवी॑तिम्।ग॒मे॒म॒॥  
ए॒षः।स्यः।वा॒म्।पू॒र्व॒गत्वा॑ऽइव।सख्ये॑।नि॒ऽधिः।हि॒तः।मा॒ध्वी॒ इति॑।रा॒तः।अ॒स्मे इति॑।अहे॑ळता।मन॑सा।या॒त॒म्।अ॒र्वाक्।अ॒श्नन्ता॑।ह॒व्यम्।मानु॑षीषु।वि॒क्षु॥  
एक॑स्मिन्।योगे॑।भु॒र॒णा॒।स॒मा॒ने।परि॑।वाम्।स॒प्त।स्र॒वतः॑।रथः॑।गा॒त्।न।वा॒य॒न्ति॒।सु॒ऽभ्वः॑।दे॒वऽयु॑क्ताः।ये।वा॒म्।धूः॒ऽसु।त॒रण॑यः।वह॑न्ति॥  
अ॒स॒श्चता॑।म॒घव॑त्ऽभ्यः।हि।भू॒तम्।ये।रा॒या।म॒घ॒ऽदेय॑म्।जु॒नन्ति॑।प्र।ये।बन्धु॑म्।सू॒नृता॑भिः।ति॒रन्ते॑।गव्या॑।पृ॒ञ्चन्तः॑।अश्व्या॑।म॒घानि॑॥  
नु।मे॒।हव॑म्।आ।शृ॒णु॒त॒म्।यु॒वा॒ना॒।या॒सि॒ष्टम्।व॒र्तिः।अ॒श्वि॒नौ॑।इरा॑ऽवत्।ध॒त्तम्।रत्ना॑नि।जर॑तम्।च॒।सू॒रीन्।यू॒यम्।पा॒त॒।स्व॒स्तिऽभिः॑।सदा॑।नः॒॥  
