

  
अप॑।स्वसुः॑।उ॒षसः॑।नक्।जि॒ही॒ते॒।रि॒णक्ति॑।कृ॒ष्णीः।अ॒रु॒षाय॑।पन्था॑म्।अश्व॑ऽमघा।गोऽम॑घा।वा॒म्।हु॒वे॒म॒।दिवा॑।नक्त॑म्।शरु॑म्।अ॒स्मत्।यु॒यो॒त॒म्॥  
उ॒प॒ऽआया॑तम्।दा॒शुषे॑।मर्त्या॑य।रथे॑न।वा॒मम्।अ॒श्वि॒ना॒।वह॑न्ता।यु॒यु॒तम्।अ॒स्मत्।अनि॑राम्।अमी॑वाम्।दिवा॑।नक्त॑म्।मा॒ध्वी॒ इति॑।त्रासी॑थाम्।नः॒॥  
आ।वा॒म्।रथ॑म्।अ॒व॒मस्या॑म्।विऽउ॑ष्टौ।सु॒म्न॒ऽयवः॑।वृष॑णः।व॒र्त॒य॒न्तु॒।स्यूम॑ऽगभस्तिम्।ऋ॒त॒युक्ऽभिः॑।अश्वैः॑।आ।अ॒श्वि॒ना॒।वसु॑ऽमन्तम्।व॒हे॒था॒म्॥  
यः।वा॒म्।रथः॑।नृ॒प॒ती॒ इति॑ नृऽपती।अस्ति॑।वो॒ळ्हा।त्रि॒ऽव॒न्धु॒रः।वसु॑ऽमान्।उ॒स्रऽया॑मा।आ।नः॒।ए॒ना।ना॒स॒त्या॒।उप॑।या॒त॒म्।अ॒भि।यत्।वा॒म्।वि॒श्वऽप्स्न्यः॑।जिगा॑ति॥  
यु॒वम्।च्यवा॑नम्।ज॒रसः॑।अ॒मु॒मु॒क्त॒म्।नि।पे॒दवे॑।ऊ॒ह॒थुः॒।आ॒शुम्।अश्व॑म्।निः।अंह॑सः।तम॑सः।स्पर्त॑म्।अत्रि॑म्।नि।जा॒हु॒षम्।शि॒थि॒रे।धा॒तम्।अ॒न्तरिति॑॥  
इ॒यम्।म॒नी॒षा।इ॒यम्।अ॒श्वि॒ना॒।गीः।इ॒माम्।सु॒ऽवृ॒क्तिम्।वृ॒ष॒णा॒।जु॒षे॒था॒म्।इ॒मा।ब्रह्मा॑णि।यु॒व॒ऽयूनि॑।अ॒ग्म॒न्।यू॒यम्।पा॒त॒।स्व॒स्तिऽभिः॑।सदा॑।नः॒॥  
