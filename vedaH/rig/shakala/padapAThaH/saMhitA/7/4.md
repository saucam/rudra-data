

  
प्र।वः॒।शु॒क्राय॑।भा॒नवे॑।भ॒र॒ध्व॒म्।ह॒व्यम्।म॒तिम्।च॒।अ॒ग्नये॑।सुऽपू॑तम्।यः।दैव्या॑नि।मानु॑षा।ज॒नूंषि॑।अ॒न्तः।विश्वा॑नि।वि॒द्मना॑।जिगा॑ति॥  
सः।गूत्सः॑।अ॒ग्निः।तरु॑णः।चि॒त्।अ॒स्तु॒।यतः॑।यवि॑ष्ठः।अज॑निष्ट।मा॒तुः।सम्।यः।वना॑।यु॒वते॑।शुचि॑ऽदम्।भूरि॑।चि॒त्।अन्ना॑।सम्।इत्।अ॒त्ति॒।स॒द्यः॥  
अ॒स्य।दे॒वस्य॑।स॒म्ऽसदि॑।अनी॑के।यम्।मर्ता॑सः।श्ये॒तम्।ज॒गृ॒भ्रे।नि।यः।गृभ॑म्।पौरु॑षेयीम्।उ॒वोच॑।दुः॒ऽओक॑म्।अ॒ग्निः।आ॒यवे॑।शु॒शो॒च॒॥  
अ॒यम्।क॒विः।अक॑विषु।प्रऽचे॑ताः।मर्ते॑षु।अ॒ग्निः।अ॒मृतः॑।नि।धा॒यि॒।सः।मा।नः॒।अत्र॑।जु॒हु॒रः॒।स॒ह॒स्वः॒।सदा॑।त्वे इति॑।सु॒ऽमन॑सः।स्या॒म॒॥  
आ।यः।योनि॑म्।दे॒वऽकृ॑तम्।स॒साद॑।क्रत्वा॑।हि।अ॒ग्निः।अ॒मृता॑न्।अता॑रीत्।तम्।ओष॑धीः।च॒।व॒निनः॑।च॒।गर्भ॑म्।भूमिः॑।च॒।वि॒श्वऽधा॑यसम्।बि॒भ॒र्ति॒॥  
ईशे॑।हि।अ॒ग्निः।अ॒मृत॑स्य।भूरेः॑।ईशे॑।रा॒यः।सु॒ऽवीर्य॑स्य।दातोः॑।मा।त्वा॒।व॒यम्।स॒ह॒सा॒ऽव॒न्।अ॒वीराः॑।मा।अप्स॑वः।परि॑।स॒दा॒म॒।मा।अदु॑वः॥  
प॒रि॒ऽसद्य॑म्।हि।अर॑णस्य।रेक्णः॑।नित्य॑स्य।रा॒यः।पत॑यः।स्या॒म॒।न।शेषः॑।अ॒ग्ने॒।अ॒न्यऽजा॑तम्।अ॒स्ति॒।अचे॑तानस्य।मा।प॒थः।वि।दु॒क्षः॒॥  
न॒हि।ग्रभा॑य।अर॑णः।सु॒ऽशेवः॑।अ॒न्यऽउ॑दर्यः।मन॑सा।मन्त॒वै।ऊँ॒ इति॑।अध॑।चि॒त्।ओकः॑।पुनः॑।इत्।सः।ए॒ति॒।आ।नः॒।वा॒जी।अ॒भी॒षाट्।ए॒तु॒।नव्यः॑॥  
त्वम्।अ॒ग्ने॒।व॒नु॒ष्य॒तः।नि।पा॒हि॒।त्वम्।ऊँ॒ इति॑।नः॒।स॒ह॒सा॒ऽव॒न्।अ॒व॒द्यात्।सम्।त्वा॒।ध्व॒स्म॒न्ऽवत्।अ॒भि।ए॒तु॒।पाथः॑।सम्।र॒यिः।स्पृ॒ह॒याय्यः॑।स॒ह॒स्री॥  
ए॒ता।नः॒।अ॒ग्ने॒।सौभ॑गा।दि॒दी॒हि॒।अपि॑।क्रतु॑म्।सु॒ऽचेत॑सम्।व॒ते॒म॒।विश्वा॑।स्तो॒तृऽभ्यः॑।गृ॒ण॒ते।च॒।स॒न्तु॒।यू॒यम्।पा॒त॒।स्व॒स्तिऽभिः॑।सदा॑।नः॒॥  
