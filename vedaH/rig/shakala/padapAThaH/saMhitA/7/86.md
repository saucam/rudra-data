

  
धीरा॑।तु।अ॒स्य॒।म॒हि॒ना।ज॒नूंषि॑।वि।यः।त॒स्तम्भ॑।रोद॑सी॒ इति॑।चि॒त्।उ॒र्वी इति॑।प्र।नाक॑म्।ऋ॒ष्वम्।नु॒नु॒दे॒।बृ॒हन्त॑म्।द्वि॒ता।नक्ष॑त्रम्।प॒प्रथ॑त्।च॒।भूम॑॥  
उ॒त।स्वया॑।त॒न्वा॑।सम्।व॒दे॒।तत्।क॒दा।नु।अ॒न्तः।वरु॑णे।भु॒वा॒नि॒।किम्।मे॒।ह॒व्यम्।अहृ॑णानः।जु॒षे॒त॒।क॒दा।मृ॒ळी॒कम्।सु॒ऽमनाः॑।अ॒भि।ख्य॒म्॥  
पृ॒च्छे।तत्।एनः॑।व॒रु॒ण॒।दि॒दृक्षु॑।उपो॒ इति॑।ए॒मि॒।चि॒कि॒तुषः॑।वि॒ऽपृच्छ॑म्।स॒मा॒नम्।इत्।मे॒।क॒वयः॑।चि॒त्।आ॒हुः॒।अ॒यम्।ह॒।तुभ्य॑म्।वरु॑णः।हृ॒णी॒ते॒॥  
किम्।आगः॑।आ॒स॒।व॒रु॒ण॒।ज्येष्ठ॑म्।यत्।स्तो॒तार॑म्।जिघां॑ससि।सखा॑यम्।प्र।तत्।मे॒।वो॒चः॒।दुः॒ऽद॒भ॒।स्व॒धा॒ऽवः॒।अव॑।त्वा॒।अ॒ने॒नाः।नम॑सा।तु॒रः।इ॒या॒म्॥  
अव॑।द्रु॒ग्धानि॑।पित्र्या॑।सृ॒ज॒।नः॒।अव॑।या।व॒यम्।च॒कृ॒म।त॒नूभिः॑।अव॑।रा॒ज॒न्।प॒शु॒ऽतृप॑म्।न।ता॒युम्।सृ॒ज।व॒त्सम्।न।दाम्नः॑।वसि॑ष्ठम्॥  
न।सः।स्वः।दक्षः॑।व॒रु॒ण॒।ध्रुतिः॑।सा।सुरा॑।म॒न्युः।वि॒ऽभीद॑कः।अचि॑त्तिः।अस्ति॑।ज्याया॑न्।कनी॑यसः।उ॒प॒ऽअ॒रे।स्वप्नः॑।च॒न।इत्।अनृ॑तस्य।प्र॒ऽयो॒ता॥  
अर॑म्।दा॒सः।न।मी॒ळ्हुषे॑।क॒रा॒णि॒।अ॒हम्।दे॒वाय॑।भूर्ण॑ये।अना॑गाः।अचे॑तयत्।अ॒चितः॑।दे॒वः।अ॒र्यः।गृत्स॑म्।रा॒ये।क॒विऽत॑रः।जु॒ना॒ति॒॥  
अ॒यम्।सु।तुभ्य॑म्।व॒रु॒ण॒।स्व॒धा॒ऽवः॒।हृ॒दि।स्तोमः॑।उप॑ऽसृइतः।चि॒त्।अ॒स्तु॒।शम्।नः॒।क्षेमे॑।शम्।ऊँ॒ इति॑।योगे॑।नः॒।अ॒स्तु॒।यू॒यम्।पा॒त॒।स्व॒स्तिऽभिः॑।सदा॑।नः॒॥  
