

  
इन्द्रा॑सोमा।तप॑तम्।रक्षः॑।उ॒ब्जत॑म्।नि।अ॒र्प॒य॒त॒म्।वृ॒ष॒णा॒।त॒मः॒ऽवृधः॑।परा॑।शृ॒णी॒त॒म्।अ॒चितः॑।नि।ओ॒ष॒त॒म्।ह॒तम्।नु॒देथा॑म्।नि।शि॒शी॒त॒म्।अ॒त्रिणः॑॥  
इन्द्रा॑सोमा।सम्।अ॒घऽशं॑सम्।अ॒भि।अ॒घम्।तपुः॑।य॒य॒स्तु॒।च॒रुः।अ॒ग्नि॒वान्ऽइ॑व।ब्र॒ह्म॒ऽद्विषे॑।क्र॒व्य॒ऽअदे॑।घो॒रऽच॑क्षसे।द्वेषः॑।ध॒त्त॒म्।अ॒न॒वा॒यम्।कि॒मी॒दिने॑॥  
इन्द्रा॑सोमा।दुः॒ऽकृतः॑।व॒व्रे।अ॒न्तः।अ॒ना॒र॒म्भ॒णे।तम॑सि।प्र।वि॒ध्य॒त॒म्।यथा॑।न।अतः॑।पुनः॑।एकः॑।च॒न।उ॒त्ऽअय॑त्।तत्।वा॒म्।अ॒स्तु॒।सह॑से।म॒न्यु॒ऽमत्।शवः॑॥  
इन्द्रा॑सोमा।व॒र्तय॑तम्।दि॒वः।व॒धम्।सम्।पृ॒थि॒व्याः।अ॒घऽशं॑साय।तर्ह॑णम्।उत्।त॒क्ष॒त॒म्।स्व॒र्य॑म्।पर्व॑तेभ्यः।येन॑।रक्षः॑।व॒वृ॒धा॒नम्।नि॒ऽजूर्व॑थः॥  
इन्द्रा॑सोमा।व॒र्तय॑तम्।दि॒वः।परि॑।अ॒ग्नि॒ऽत॒प्तेभिः॑।यु॒वम्।अश्म॑हन्मऽभिः।तपुः॑ऽवधेभिः।अ॒जरे॑भिः।अ॒त्रिणः॑।नि।पर्शा॑ने।वि॒ध्य॒त॒म्।यन्तु॑।नि॒ऽस्व॒रम्॥  
इन्द्रा॑सोमा।परि॑।वा॒म्।भू॒तु॒।वि॒श्वतः॑।इ॒यम्।म॒तिः।क॒क्ष्या॑।अश्वा॑ऽइव।वा॒जिना॑।याम्।वा॒म्।होत्रा॑म्।प॒रि॒ऽहि॒नोमि॑।मे॒धया॑।इ॒मा।ब्रह्मा॑णि।नृ॒पती॑इ॒वेति॑ नृ॒पती॑ऽइव।जि॒न्व॒त॒म्॥  
प्रति॑।स्म॒रे॒था॒म्।तु॒जय॑त्ऽभिः।एवैः॑।ह॒तम्।द्रु॒हः।र॒क्षसः॑।भ॒ङ्गु॒रऽव॑तः।इन्द्रा॑सोमा।दुः॒ऽकृते॑।मा।सु॒ऽगम्।भू॒त्।यः।नः॒।क॒दा।चि॒त्।अ॒भि॒ऽदास॑ति।द्रु॒हा॥  
यः।मा॒।पाके॑न।मन॑सा।चर॑न्तम्।अ॒भि॒ऽचष्टे॑।अनृ॑तेभिः।वचः॑ऽभिः।आपः॑ऽइव।का॒शिना॑।सम्ऽगृ॑भीताः।अस॑न्।अ॒स्तु॒।अस॑तः।इ॒न्द्र॒।व॒क्ता॥  
ये।पा॒क॒ऽशं॒सम्।वि॒ऽहर॑न्ते।एवैः॑।ये।वा॒।भ॒द्रम्।दू॒षय॑न्ति।स्व॒धाऽभिः॑।अह॑ये।वा॒।तान्।प्र॒ऽददा॑तु।सोमः॑।आ।वा॒।द॒धा॒तु॒।निःऽऋ॑तेः।उ॒पऽस्थे॑॥  
यः।नः॒।रस॑म्।दिप्स॑ति।पि॒त्वः।अ॒ग्ने॒।यः।अश्वा॑नाम्।यः।गवा॑म्।यः।त॒नूना॑म्।रि॒पुः।स्ते॒नः।स्ते॒य॒ऽकृत्।द॒भ्रम्।ए॒तु॒।नि।सः।ही॒य॒ता॒म्।त॒न्वा॑।तना॑।च॒॥  
प॒रः।सः।अ॒स्तु॒।त॒न्वा॑।तना॑।च॒।ति॒स्रः।पृ॒थि॒वीः।अ॒धः।अ॒स्तु॒।विश्वाः॑।प्रति॑।शु॒ष्य॒तु॒।यशः॑।अ॒स्य॒।दे॒वाः॒।यः।नः॒।दिवा॑।दिप्स॑ति।यः।च॒।नक्त॑म्॥  
सु॒ऽवि॒ज्ञा॒नम्।चि॒कि॒तुषे॑।जना॑य।सत्।च॒।अस॑त्।च॒।वच॑सी॒ इति॑।प॒स्पृ॒धा॒ते॒ इति॑।तयोः॑।यत्।स॒त्यम्।य॒त॒रत्।ऋजी॑यः।तत्।इत्।सोमः॑।अ॒व॒ति॒।हन्ति॑।अस॑त्॥  
न।वै।ऊँ॒ इति॑।सोमः॑।वृ॒जि॒नम्।हि॒नो॒ति॒।न।क्ष॒त्रिय॑म्।मि॒थु॒या।धा॒रय॑न्तम्।हन्ति॑।रक्षः॑।हन्ति॑।अस॑त्।वद॑न्तम्।उ॒भौ।इन्द्र॑स्य।प्रऽसि॑तौ।श॒या॒ते॒ इति॑॥  
यदि॑।वा॒।अ॒हम्।अनृ॑तऽदेवः।आस॑।मोघ॑म्।वा॒।दे॒वान्।अ॒पि॒ऽऊ॒हे।अ॒ग्ने॒।किम्।अ॒स्मभ्य॑म्।जा॒त॒ऽवे॒दः॒।हृ॒णी॒षे॒।द्रो॒घ॒ऽवाचः॑।ते॒।नि॒र्ऽऋ॒थम्।स॒च॒न्ता॒म्॥  
अ॒द्य।मु॒री॒य॒।यदि॑।या॒तु॒ऽधानः॑।अस्मि॑।यदि॑।वा॒।आयुः॑।त॒तप॑।पुरु॑षस्य।अध॑।सः।वी॒रैः।द॒शऽभिः॑।वि।यू॒याः॒।यः।मा॒।मोघ॑म्।यातु॑ऽधा॒न।इति॑।आह॑॥  
यः।मा॒।अया॑तुम्।यातु॑ऽधा॒न।इति॑।आह॑।यः।वा॒।र॒क्षाः।शुचिः॑।अ॒स्मि॒।इति॑।आह॑।इन्द्रः॑।तम्।ह॒न्तु॒।म॒ह॒ता।व॒धेन॑।विश्व॑स्य।ज॒न्तोः।अ॒ध॒मः।प॒दी॒ष्ट॒॥  
प्र।या।जिगा॑ति।ख॒र्गला॑ऽइव।नक्त॑म्।अप॑।द्रु॒हा।त॒न्व॑म्।गूह॑माना।व॒व्रान्।अ॒न॒न्तान्।अव॑।सा।प॒दी॒ष्ट॒।ग्रावा॑णः।घ्न॒न्तु॒।र॒क्षसः॑।उ॒प॒ब्दैः॥  
वि।ति॒ष्ठ॒ध्व॒म्।म॒रु॒तः॒।वि॒क्षु।इ॒च्छत॑।गृ॒भा॒यत॑।र॒क्षसः॑।सम्।पि॒न॒ष्ट॒न॒।वयः॑।ये।भू॒त्वी।प॒तय॑न्ति।न॒क्तऽभिः॑।ये।वा॒।रिपः॑।द॒धि॒रे।दे॒वे।अ॒ध्व॒रे॥  
प्र।व॒र्त॒य॒।दि॒वः।अश्मा॑नम्।इ॒न्द्र॒।सोम॑ऽशितम्।म॒घ॒ऽव॒न्।सम्।सि॒शा॒धि॒।प्राक्ता॑त्।अपा॑क्तात्।अ॒ध॒रात्।उद॑क्तात्।अ॒भि।ज॒हि॒।र॒क्षसः॑।पर्व॑तेन॥  
ए॒ते।ऊँ॒ इति॑।त्ये।प॒त॒य॒न्ति॒।श्वऽया॑तवः।इन्द्र॑म्।दि॒प्स॒न्ति॒।दि॒प्सवः॑।अदा॑भ्यम्।शिशी॑ते।श॒क्रः।पिशु॑नेभ्यः।व॒धम्।नू॒नम्।सृ॒ज॒त्।अ॒शनि॑म्।या॒तु॒मत्ऽभ्यः॑॥  
इन्द्रः॑।या॒तू॒नाम्।अ॒भ॒व॒त्।प॒रा॒ऽश॒रः।ह॒विः॒ऽमथी॑नाम्।अ॒भि।आ॒ऽविवा॑सताम्।अ॒भि।इत्।ऊँ॒ इति॑।श॒क्रः।प॒र॒शुः।यथा॑।वन॑म्।पात्रा॑ऽइव।भि॒न्दन्।स॒तः।ए॒ति॒।र॒क्षसः॑॥  
उलू॑कऽयातुम्।शु॒शु॒लूक॑ऽयातुम्।ज॒हि।श्वऽया॑तुम्।उ॒त।कोक॑ऽयातुम्।सु॒प॒र्णऽया॑तुम्।उ॒त।गृध्र॑ऽयातुम्।दृ॒षदा॑ऽइव।प्र।मृ॒ण॒।रक्षः॑।इ॒न्द्र॒॥  
मा।नः॒।रक्षः॑।अ॒भि।न॒ट्।या॒तु॒ऽमाव॑ताम्।अप॑।उ॒च्छ॒तु॒।मि॒थु॒ना।या।कि॒मी॒दिना॑।पृ॒थि॒वी।नः॒।पार्थि॑वात्।पा॒तु॒।अंह॑सः।अ॒न्तरि॑क्षम्।दि॒व्यात्।पा॒तु॒।अ॒स्मान्॥  
इन्द्र॑।ज॒हि।पुमां॑सम्।या॒तु॒ऽधान॑म्।उ॒त।स्त्रिय॑म्।मा॒यया॑।शाश॑दानाम्।विऽग्री॑वासः।मूर॑ऽदेवाः।ऋ॒द॒न्तु॒।मा।ते।दृ॒श॒न्।सूर्य॑म्।उ॒त्ऽचर॑न्तम्॥  
प्रति॑।च॒क्ष्व॒।वि।च॒क्ष्व॒।इन्द्रः॑।च॒।सो॒म॒।जा॒गृ॒त॒म्।रक्षः॑ऽभ्यः।व॒धम्।अ॒स्य॒त॒म्।अ॒शनि॑म्।या॒तु॒मत्ऽभ्यः॑॥  
