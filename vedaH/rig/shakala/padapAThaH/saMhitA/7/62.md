

  
उत्।सू॒र्यः॑।बृ॒हत्।अ॒र्चींषि॑।अ॒श्रे॒त्।पु॒रु।विश्वा॑।जनि॑म।मानु॑षाणाम्।स॒मः।दि॒वा।द॒दृ॒शे॒।रोच॑मानः।क्रत्वा॑।कृ॒तः।सुऽकृ॑तः।क॒र्तृऽभिः॑।भू॒त्॥  
सः।सू॒र्य॒।प्रति॑।पु॒रः।नः॒।उत्।गाः॒।ए॒भिः।स्तोमे॑भिः।ए॒त॒शेभिः॑।एवैः॑।प्र।नः॒।मि॒त्राय॑।वरु॑णाय।वो॒चः॒।अना॑गसः।अ॒र्य॒म्णे।अ॒ग्नये॑।च॒॥  
वि।नः॒।स॒हस्र॑म्।शु॒रुधः॑।र॒द॒न्तु॒।ऋ॒तऽवा॑नः।वरु॑णः।मि॒त्रः।अ॒ग्निः।यच्छ॑न्तु।च॒न्द्राः।उ॒प॒ऽमम्।नः॒।अ॒र्कम्।आ।नः॒।काम॑म्।पू॒पु॒र॒न्तु॒।स्तवा॑नाः॥  
द्यावा॑भूमी॒ इति॑।अ॒दि॒ते॒।त्रासी॑थाम्।नः॒।ये।वा॒म्।ज॒ज्ञुः।सु॒ऽजनि॑मानः।ऋ॒ष्वे॒ इति॑।मा।हेळे॑।भू॒म॒।वरु॑णस्य।वा॒योः।मा।मि॒त्रस्य॑।प्रि॒यऽत॑मस्य।नृ॒णाम्॥  
प्र।बा॒हवा॑।सि॒सृ॒त॒म्।जी॒वसे॑।नः॒।आ।नः॒।गव्यू॑तिम्।उ॒क्ष॒त॒म्।घृ॒तेन॑।आ।नः॒।जने॑।श्र॒व॒य॒त॒म्।यु॒वा॒ना॒।श्रु॒तम्।मे॒।मि॒त्रा॒व॒रु॒णा॒।हवा॑।इ॒मा॥  
नु।मि॒त्रः।वरु॑णः।अ॒र्य॒मा।नः॒।त्मने॑।तो॒काय॑।वरि॑वः।द॒ध॒न्तु॒।सु॒ऽगा।नः॒।विश्वा॑।सु॒ऽपथा॑नि।स॒न्तु॒।यू॒यम्।पा॒त॒।स्व॒स्तिऽभिः॑।सदा॑।नः॒॥  
