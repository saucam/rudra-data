

  
उ॒प॒ऽसद्या॑य।मी॒ळ्हुषे॑।आ॒स्ये॑।जु॒हु॒त॒।ह॒विः।यः।नः॒।नेदि॑ष्ठम्।आप्य॑म्॥  
यः।पञ्च॑।च॒र्ष॒णीः।अ॒भि।नि॒ऽस॒साद॑।दमे॑ऽदमे।क॒विः।गृ॒हऽप॑तिः।युवा॑॥  
सः।नः॒।वेदः॑।अ॒मात्य॑म्।अ॒ग्निः।र॒क्ष॒तु॒।वि॒श्वतः॑।उ॒त।अ॒स्मान्।पा॒तु॒।अंह॑सः॥  
नव॑म्।नु।स्तोम॑म्।अ॒ग्नये॑।दि॒वः।श्ये॒नाय॑।जी॒ज॒न॒म्।वस्वः॑।कु॒वित्।व॒नाति॑।नः॒॥  
स्पा॒र्हा।यस्य॑।श्रियः॑।दृ॒शे।र॒यिः।वी॒रऽव॑तः।य॒था॒।अग्रे॑।य॒ज्ञस्य॑।शोच॑तः॥  
सः।इ॒माम्।वे॒तु॒।वष॑ट्ऽकृतिम्।अ॒ग्निः।जु॒ष॒त॒।नः॒।गिरः॑।यजि॑ष्ठः।ह॒व्य॒ऽवाह॑नः॥  
नि।त्वा॒।न॒क्ष्य॒।वि॒श्प॒ते॒।द्यु॒ऽमन्त॑म्।दे॒व॒।धी॒म॒हि॒।सु॒ऽवीर॑म्।अ॒ग्ने॒।आ॒ऽहु॒त॒॥  
क्षपः॑।उ॒स्रः।च॒।दी॒दि॒हि॒।सु॒ऽअ॒ग्नयः॑।त्वया॑।व॒यम्।सु॒ऽवीरः॑।त्वम्।अ॒स्म॒ऽयुः॥  
उप॑।त्वा॒।सा॒तये॑।नरः॑।विप्रा॑सः।य॒न्ति॒।धी॒तिऽभिः॑।उप॑।अक्ष॑रा।स॒ह॒स्रिणी॑॥  
अ॒ग्निः।रक्षां॑सि।से॒ध॒ति॒।शु॒क्रऽशो॑चिः।अम॑र्त्यः।शुचिः॑।पा॒व॒कः।ईड्यः॑॥  
सः।नः॒।राधां॑सि।आ।भ॒र॒।ईशा॑नः।स॒ह॒सः॒।य॒हो॒ इति॑।भगः॑।च॒।दा॒तु॒।वार्य॑म्॥  
त्वम्।अ॒ग्ने॒।वी॒रऽव॑त्।यशः॑।दे॒वः।च॒।स॒वि॒ता।भगः॑।दितिः॑।च॒।दा॒ति॒।वार्य॑म्॥  
अग्ने॑।रक्ष॑।नः॒।अंह॑सः।प्रति॑।स्म॒।दे॒व॒।रिष॑तः।तपि॑ष्ठैः।अ॒जरः॑।द॒ह॒॥  
अग्ने॑।म॒ही।नः॒।आय॑सी।अना॑धृष्टः।नृऽपी॑तये।पूः।भ॒व॒।श॒तऽभु॑जिः॥  
त्वम्।नः॒।पा॒हि॒।अंह॑सः।दोषा॑ऽवस्तः।अ॒घ॒ऽय॒तः।दिवा॑।नक्त॑म्।अ॒दा॒भ्य॒॥  
