

  
इ॒यम्।वा॒म॒स्य।मन्म॑नः।इन्द्रा॑ग्नी॒ इति॑।पू॒र्व्यऽस्तु॑तिः।अ॒भ्रात्।वृ॒ष्टिःऽइ॑व।अ॒ज॒नि॒॥  
शृ॒णु॒तम्।ज॒रि॒तुः।हव॑म्।इन्द्रा॑ग्नी॒ इति॑।वन॑तम्।गिरः॑।ई॒शा॒ना।पि॒प्य॒त॒म्।धियः॑॥  
मा।पा॒प॒ऽत्वाय॑।नः॒।न॒रा॒।इन्द्रा॑ग्नी॒ इति॑।मा।अ॒भिऽश॑स्तये।मा।नः॒।री॒र॒ध॒त॒म्।नि॒दे॥  
इन्द्रे॑।अ॒ग्ना।नमः॑।बृ॒हत्।सु॒ऽवृ॒क्तिम्।आ।ई॒र॒या॒म॒हे॒।धि॒या।धेनाः॑।अ॒व॒स्यवः॑॥  
ता।हि।शश्व॑न्तः।ईळ॑ते।इ॒त्था।विप्रा॑सः।ऊ॒तये॑।स॒ऽबाधः॑।वाज॑ऽसातये॥  
ता।वा॒म्।गीः॒ऽभिः।वि॒प॒न्यवः॑।प्रय॑स्वन्तः।ह॒वा॒म॒हे॒।मे॒धऽसा॑ता।स॒नि॒ष्यवः॑॥  
इन्द्रा॑ग्नी॒ इति॑।अव॑सा।आ।ग॒त॒म्।अ॒स्मभ्य॑म्।च॒र्ष॒णि॒ऽस॒हा॒।मा।नः॒।दुः॒ऽशंसः॑।ई॒श॒त॒॥  
मा।कस्य॑।नः॒।अर॑रुषः।धू॒र्तिः।प्रण॑क्।मर्त्य॑स्य।इन्द्रा॑ग्नी॒ इति॑।शर्म॑।य॒च्छ॒त॒म्॥  
गोऽम॑त्।हिर॑ण्यऽवत्।वसु॑।यत्।वा॒म्।अश्व॑ऽवत्।ईम॑हे।इन्द्रा॑ग्नि॒ इति॑।तत्।व॒ने॒म॒हि॒॥  
यत्।सोमे॑।आ।सु॒ते।नरः॑।इ॒न्द्रा॒ग्नी इति॑।अजो॑हवुः।सप्ति॑ऽवन्ता।स॒प॒र्यवः॑॥  
उ॒क्थेभिः॑।वृ॒त्र॒ऽहन्त॑मा।या।म॒न्दा॒ना।चि॒त्।आ।गि॒रा।आ॒ङ्गू॒षैः।आ॒ऽविवा॑सतः॥  
तौ।इत्।दुः॒ऽशंस॑म्।मर्त्य॑म्।दुःऽवि॑द्वांसम्।र॒क्ष॒स्विन॑म्।आ॒ऽभो॒गम्।हन्म॑ना।ह॒त॒म्।उ॒द॒ऽधिम्।हम॑ना।ह॒त॒म्॥  
