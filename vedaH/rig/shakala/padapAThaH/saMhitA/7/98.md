

  
अध्व॑र्यवः।अ॒रु॒णम्।दु॒ग्धम्।अं॒शुम्।जु॒होत॑न।वृ॒ष॒भाय॑।क्षि॒ती॒नाम्।गौ॒रात्।वेदी॑यान्।अ॒व॒ऽपान॑म्।इन्द्रः॑।वि॒श्वाहा॑।इत्।या॒ति॒।सु॒तऽसो॑मम्।इ॒च्छन्॥  
यत्।द॒धि॒षे।प्र॒ऽदिवि॑।चारु॑।अन्न॑म्।दि॒वेऽदि॑वे।पी॒तिम्।इत्।अ॒स्य॒।व॒क्षि॒।उ॒त।हृ॒दा।उ॒त।मन॑सा।जु॒षा॒णः।उ॒शन्।इ॒न्द्र॒।प्रऽस्थि॑तान्।पा॒हि॒।सोमा॑न्॥  
ज॒ज्ञा॒नः।सोम॑म्।सह॑से।प॒पा॒थ॒।प्र।ते॒।मा॒ता।म॒हि॒मान॑म्।उ॒वा॒च॒।आ।इ॒न्द्र॒।प॒प्रा॒थ॒।उ॒रु।अ॒न्तरि॑क्षम्।यु॒धा।दे॒वेभ्यः॑।वरि॑वः।च॒क॒र्थ॒॥  
यत्।यो॒धयाः॑।म॒ह॒तः।मन्य॑मानान्।साक्षा॑म।तान्।बा॒हुऽभिः॑।शाश॑दानान्।यत्।वा॒।नृऽभिः॑।वृतः॑।इ॒न्द्र॒।अ॒भि॒ऽयुध्याः॑।तम्।त्वया॑।आ॒जिम्।सौ॒श्र॒व॒सम्।ज॒ये॒म॒॥  
प्र।इन्द्र॑स्य।वो॒च॒म्।प्र॒थ॒मा।कृ॒तानि॑।प्र।नूत॑ना।म॒घऽवा॑।या।च॒कार॑।य॒दा।इत्।अदे॑वीः।अस॑हिष्ट।मा॒याः।अथ॑।अ॒भ॒व॒त्।केव॑लः।सोमः॑।अ॒स्य॒॥  
तव॑।इ॒दम्।विश्व॑म्।अ॒भितः॑।प॒श॒व्य॑म्।यत्।पश्य॑सि।चक्ष॑सा।सूर्य॑स्य।गवा॑म्।अ॒सि॒।गोऽप॑तिः।एकः॑।इ॒न्द्र॒।भ॒क्षी॒महि॑।ते॒।प्रऽय॑तस्य।वस्वः॑॥  
बृह॑स्पते।यु॒वम्।इन्द्रः॑।च॒।वस्वः॑।दि॒व्यस्य॑।ई॒शा॒थे॒ इति॑।उ॒त।पार्थि॑वस्य।ध॒त्तम्।र॒यिम्।स्तु॒व॒ते।की॒रये॑।चि॒त्।यू॒यम्।पा॒त॒।स्व॒स्तिऽभिः॑।सदा॑।नः॒॥  
