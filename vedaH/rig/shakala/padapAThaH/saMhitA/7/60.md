

  
यत्।अ॒द्य।सू॒र्य॒।ब्रवः॑।अना॑गाः।उ॒त्ऽयन्।मि॒त्राय॑।वरु॑णाय।स॒त्यम्।व॒यम्।दे॒व॒ऽत्रा।अ॒दि॒ते॒।स्या॒म॒।तव॑।प्रि॒यासः॑।अ॒र्य॒म॒न्।गृ॒णन्तः॑॥  
ए॒षः।स्यः।मि॒त्रा॒व॒रु॒णा॒।नृ॒ऽचक्षाः॑।उ॒भे इति॑।उत्।ए॒ति॒।सूर्यः॑।अ॒भि।ज्मन्।विश्व॑स्य।स्था॒तुः।जग॑तः।च॒।गो॒पाः।ऋ॒जु।मर्ते॑षु।वृ॒जि॒ना।च॒।पश्य॑न्॥  
अयु॑क्त।स॒प्त।ह॒रितः॑।स॒धऽस्था॑त्।याः।ई॒म्।वह॑न्ति।सूर्य॑म्।घृ॒ताचीः॑।धामा॑नि।मि॒त्रा॒व॒रु॒णा॒।यु॒वाकुः॑।सम्।यः।यू॒थाऽइ॑व।जनि॑मानि।चष्टे॑॥  
उत्।वा॒म्।पृ॒क्षासः॑।मधु॑ऽमन्तः।अ॒स्थुः॒।आ।सूर्यः॑।अ॒रु॒ह॒त्।शु॒क्रम्।अर्णः॑।यस्मै॑।आ॒दि॒त्याः।अध्व॑नः।रद॑न्ति।मि॒त्रः।अ॒र्य॒मा।वरु॑णः।स॒ऽजोषाः॑॥  
इ॒मे।चे॒तारः॑।अनृ॑तस्य।भूरेः॑।मि॒त्रः।अ॒र्य॒मा।वरु॑णः।हि।सन्ति॑।इ॒मे।ऋ॒तस्य॑।व॒वृ॒धुः॒।दु॒रो॒णे।श॒ग्मासः॑।पु॒त्राः।अदि॑तेः।अद॑ब्धाः॥  
इ॒मे।मि॒त्रः।वरु॑णः।दुः॒ऽदभा॑सः।अ॒चे॒तस॑म्।चि॒त्।चि॒त॒य॒न्ति॒।दक्षैः॑।अपि॑।क्रतु॑म्।सु॒चेत॑सम्।वत॑न्तः।ति॒रः।चि॒त्।अंहः॑।सु॒ऽपथा॑।न॒य॒न्ति॒॥  
इ॒मे।दि॒वः।अनि॑ऽमिषा।पृ॒थि॒व्याः।चि॒कि॒त्वांसः॑।अ॒चे॒तस॑म्।न॒य॒न्ति॒।प्र॒ऽव्रा॒जे।चि॒त्।न॒द्यः॑।गा॒धम्।अ॒सि॒।पा॒रम्।नः॒।अ॒स्य।वि॒ष्पि॒तस्य॑।प॒र्ष॒न्॥  
यत्।गो॒पाव॑त्।अदि॑तिः।शर्म॑।भ॒द्रम्।मि॒त्रः।यच्छ॑न्ति।वरु॑णः।सु॒ऽदासे॑।तस्मि॑न्।आ।तो॒कम्।तन॑यम्।दधा॑नाः।मा।क॒र्म॒।दे॒व॒ऽहेळ॑नम्।तु॒रा॒सः॒॥  
अव॑।वेदि॑म्।होत्रा॑भिः।य॒जे॒त॒।रिपः॑।काः।चि॒त्।व॒रु॒ण॒ऽध्रितः॑।सः।परि॑।द्वेषः॑ऽभिः।अ॒र्य॒मा।वृ॒ण॒क्तु॒।उ॒रुम्।सु॒ऽदासे॑।वृ॒ष॒णौ॒।ऊँ॒ इति॑।लो॒कम्॥  
स॒स्वरिति॑।चि॒त्।हि।सम्ऽऋ॑तिः।त्वे॒षी।ए॒षा॒म्।अ॒पी॒च्ये॑न।सह॑सा।सह॑न्ते।यु॒ष्मत्।भि॒या।वृ॒ष॒णः॒।रेज॑मानाः।दक्ष॑स्य।चि॒त्।म॒हि॒ना।मृ॒ळत॑।नः॒॥  
यः।ब्रह्म॑णे।सु॒ऽम॒तिम्।आ॒ऽयजा॑ते।वाज॑स्य।सा॒तौ।प॒र॒मस्य॑।रा॒यः।सीक्ष॑न्त।म॒न्युम्।म॒घऽवा॑नः।अ॒र्यः।उ॒रु।क्षया॑य।च॒क्रि॒रे॒।सु॒ऽधातु॑॥  
इ॒यम्।दे॒व॒।पु॒रःऽहि॑तिः।यु॒वऽभ्या॑म्।य॒ज्ञेषु॑।मि॒त्रा॒व॒रु॒णौ॒।अ॒का॒रि॒।विश्वा॑नि।दुः॒ऽगा।पि॒पृ॒त॒म्।ति॒रः।नः॒।यू॒यम्।पा॒त॒।स्व॒स्तिऽभिः॑।सदा॑।नः॒॥  
