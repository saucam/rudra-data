

  
इ॒न्धे।राजा॑।सम्।अ॒र्यः।नमः॑ऽभिः।यस्य॑।प्रती॑कम्।आऽहु॑तम्।घृ॒तेन॑।नरः॑।ह॒व्येभिः॑।ई॒ळ॒ते॒।स॒ऽबाधः॑।आ।अ॒ग्निः।अग्रे॑।उ॒षसा॑म्।अ॒शो॒चि॒॥  
अ॒यम्।ऊँ॒ इति॑।स्यः।सुऽम॑हान्।अ॒वे॒दि॒।होता॑।म॒न्द्रः।मनु॑षः।य॒ह्वः।अ॒ग्निः।वि।भाः।अ॒क॒रित्य॑कः।स॒सृ॒जा॒नः।पृ॒थि॒व्याम्।कृ॒ष्णऽप॑विः।ओष॑धीभिः।व॒व॒क्षे॒॥  
कया॑।नः॒।अ॒ग्ने॒।वि।व॒सः॒।सु॒ऽवृ॒क्तिम्।काम्।ऊँ॒ इति॑।स्व॒धाम्।ऋ॒ण॒वः॒।श॒स्यमा॑नः।क॒दा।भ॒वे॒म॒।पत॑यः।सु॒ऽद॒त्र॒।रा॒यः।व॒न्तारः॑।दु॒स्तर॑स्य।सा॒धोः॥  
प्रऽप्र॑।अ॒यम्।अ॒ग्निः।भ॒र॒तस्य॑।शृ॒ण्वे॒।वि।यत्।सूर्यः॑।न।रोच॑ते।बृ॒हत्।भाः।अ॒भि।यः।पू॒रुम्।पृत॑नासु।त॒स्थौ।द्यु॒ता॒नः।दैव्यः॑।अति॑थिः।शु॒शो॒च॒॥  
अस॑न्।इत्।त्वे इति॑।आ॒ऽहव॑नानि।भूरि॑।भुवः॑।विश्वे॑भिः।सु॒ऽमनाः॑।अनी॑कैः।स्तु॒तः।चि॒त्।अ॒ग्ने॒।शृ॒ण्वि॒षे॒।गृ॒णा॒नः।स्व॒यम्।व॒र्ध॒स्व॒।त॒न्व॑म्।सु॒ऽजा॒त॒॥  
इ॒दम्।वचः॑।श॒त॒ऽसाः।सम्ऽस॑हस्रम्।उत्।अ॒ग्नये॑।ज॒नि॒षी॒ष्ट॒।द्वि॒ऽबर्हाः॑।शम्।यत्।स्तो॒तृऽभ्यः॑।आ॒पये॑।भवा॑ति।द्यु॒ऽमत्।अ॒मी॒व॒ऽचात॑नम्।र॒क्षः॒ऽहा॥  
नु।त्वाम्।अ॒ग्ने॒।ई॒म॒हे॒।वसि॑ष्ठाः।ई॒शा॒नम्।सू॒नो॒ इति॑।स॒ह॒सः॒।वसू॑नाम्।इष॑म्।स्तो॒तृऽभ्यः॑।म॒घव॑त्ऽभ्यः।आ॒न॒ट्।यू॒यम्।पा॒त॒।स्व॒स्तिऽभिः॑।सदा॑।नः॒॥  
