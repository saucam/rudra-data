

  
इन्द्रा॑वरुणा।यु॒वम्।अ॒ध्व॒राय॑।नः॒।वि॒शे।जना॑य।महि॑।शर्म॑।य॒च्छ॒त॒म्।दी॒र्घऽप्र॑यज्युम्।अति॑।यः।व॒नु॒ष्यति॑।व॒यम्।ज॒ये॒म॒।पृत॑नासु।दुः॒ऽध्यः॑॥  
स॒म्ऽराट्।अ॒न्यः।स्व॒ऽराट्।अ॒न्यः।उ॒च्य॒ते॒।वा॒म्।म॒हान्तौ॑।इन्द्रा॒वरु॑णा।म॒हाव॑सू॒ इति॑ म॒हाऽव॑सू।विश्वे॑।दे॒वासः॑।प॒र॒मे।विऽओ॑मनि।सम्।वा॒म्।ओजः॑।वृ॒ष॒णा॒।सम्।बल॑म्।द॒धुः॒॥  
अनु॑।अ॒पाम्।खानि॑।अ॒तृ॒न्त॒म्।ओ॒ज॒सा।सूर्य॑म्।ऐ॒र॒य॒त॒म्।दि॒वि।प्र॒ऽभुम्।इन्द्रा॑वरुणा।मदे॑।अ॒स्य॒।मा॒यिनः॑।अपि॑न्वतम्।अ॒पितः॑।पिन्व॑तम्।धियः॑॥  
यु॒वाम्।इत्।यु॒त्ऽसु।पृत॑नासु।वह्न॑यः।यु॒वाम्।क्षेम॑स्य।प्र॒ऽस॒वे।मि॒तऽज्ञ॑वः।ई॒शा॒ना।वस्वः॑।उ॒भय॑स्य।का॒रवः॑।इन्द्रा॑वरुणा।सु॒ऽहवा॑।ह॒वा॒म॒हे॒॥  
इन्द्रा॑वरुणा।यत्।इ॒मानि॑।च॒क्रथुः॑।विश्वा॑।जा॒तानि॑।भुव॑नस्य।म॒ज्मना॑।क्षेमे॑ण।मि॒त्रः।वरु॑णम्।दु॒व॒स्यति॑।म॒रुत्ऽभिः॑।उ॒ग्रः।शुभ॑म्।अ॒न्यः।ई॒य॒ते॒॥  
म॒हे।शु॒ल्काय॑।वरु॑णस्य।नु।त्वि॒षे॑।ओजः॑।मि॒मा॒ते॒ इति॑।ध्रु॒वम्।अ॒स्य॒।यत्।स्वम्।अजा॑मिम्।अ॒न्यः।श्न॒थय॑न्तम्।आ।अति॑रत्।द॒भ्रेभिः॑।अ॒न्यः।प्र।वृ॒णो॒ति॒।भूय॑सः॥  
न।तम्।अंहः॑।न।दुः॒ऽइ॒तानि॑।मर्त्य॑म्।इन्द्रा॑वरुणा।न।तपः॑।कुतः॑।च॒न।यस्य॑।दे॒वा॒।गच्छ॑थः।वी॒थः।अ॒ध्व॒रम्।न।तम्।मर्त॑स्य।न॒श॒ते॒।परि॑ऽह्वृतिः॥  
अ॒र्वाक्।न॒रा॒।दैव्ये॑न।अव॑सा।आ।ग॒त॒म्।शृ॒णु॒तम्।हव॑म्।यदि॑।मे॒।जुजो॑षथः।यु॒वोः।हि।स॒ख्यम्।उ॒त।वा॒।यत्।आप्य॑म्।मा॒र्डी॒कम्।इ॒न्द्रा॒व॒रु॒णा॒।नि।य॒च्छ॒त॒म्॥  
अ॒स्माक॑म्।इ॒न्द्रा॒व॒रु॒णा॒।भरे॑ऽभरे।पु॒रः॒ऽयो॒धा।भ॒व॒त॒म्।कृ॒ष्टि॒ऽओ॒ज॒सा॒।यत्।वा॒म्।हव॑न्ते।उ॒भये॑।अध॑।स्पृ॒धि।नरः॑।तो॒कस्य॑।तन॑यस्य।सा॒तिषु॑॥  
अ॒स्मे इति॑।इन्द्रः॑।वरु॑णः।मि॒त्रः।अ॒र्य॒मा।द्यु॒म्नम्।य॒च्छ॒न्तु॒।महि॑।शर्म॑।स॒ऽप्रथः॑।अ॒व॒ध्रम्।ज्योतिः॑।अदि॑तेः।ऋ॒त॒ऽवृधः॑।दे॒वस्य॑।श्लोक॑म्।स॒वि॒तुः।म॒ना॒म॒हे॒॥  
