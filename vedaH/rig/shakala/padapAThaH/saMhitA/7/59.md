

  
यम्।त्राय॑ध्वे।इ॒दम्ऽइ॑दम्।देवा॑सः।यम्।च॒।नय॑थ।तस्मै॑।अ॒ग्ने॒।वरु॑ण।मित्र॑।अर्य॑मन्।मरु॑तः।शर्म॑।य॒च्छ॒त॒॥  
यु॒ष्माक॑म्।देवाः॑।अव॑सा।अह॑नि।प्रि॒ये।ई॒जा॒नः।त॒र॒ति॒।द्विषः॑।प्र।सः।क्षय॑म्।ति॒र॒ते॒।वि।म॒हीः।इषः॑।यः।वः॒।वरा॑य।दाश॑ति॥  
न॒हि।वः॒।च॒र॒मम्।च॒न।वसि॑ष्ठः।प॒रि॒ऽमंस॑ते।अ॒स्माक॑म्।अ॒द्य।म॒रु॒तः॒।सु॒ते।सचा॑।विश्वे॑।पि॒ब॒त॒।का॒मिनः॑॥  
न॒हि।वः॒।ऊ॒तिः।पृत॑नासु।मर्ध॑ति।यस्मै॑।अरा॑ध्वम्।न॒रः॒।अ॒भि।वः॒।आ।अ॒वा॒र्त्।सु॒ऽम॒तिः।नवी॑यसी।तूय॑म्।या॒त॒।पि॒पी॒ष॒वः॒॥  
ओ इति॑।सु।घृ॒ष्वि॒ऽरा॒ध॒सः॒।या॒तन॑।अन्धां॑सि।पी॒तये॑।इ॒मा।वः॒।ह॒व्या।म॒रु॒तः॒।र॒रे।हि।क॒म्।मो इति॑।सु।अ॒न्यत्र॑।ग॒न्त॒न॒॥  
आ।चः॒।नः॒।ब॒र्हिः।सद॑त।अ॒वि॒त।च॒।नः॒।स्पा॒र्हाणि॑।दात॑वे।वसु॑।अस्रे॑धन्तः।म॒रु॒तः॒।सो॒म्ये।मधौ॑।स्वाहा॑।इ॒ह।मा॒द॒या॒ध्वै॒॥  
स॒स्वरिति॑।चि॒त्।हि।त॒न्वः॑।शुम्भ॑मानाः।आ।हं॒सासः॑।नील॑ऽपृष्ठाः।अ॒प॒प्त॒न्।विश्व॑म्।शर्धः॑।अ॒भितः॑।मा॒।नि।से॒द॒।नरः॑।न।र॒ण्वाः।सव॑ने।मद॑न्तः॥  
यः।नः॒।म॒रु॒तः॒।अ॒भि।दुः॒ऽहृ॒णा॒युः।ति॒रः।चि॒त्तानि॑।व॒स॒वः॒।जिघां॑सति।द्रु॒हः।पाशा॑न्।प्रति॑।सः।मु॒ची॒ष्ट॒।तपि॑ष्टेन।हन्म॑ना।ह॒न्त॒न॒।तम्॥  
सान्ऽत॑पनाः।इ॒दम्।ह॒विः।मरु॑तः।तत्।जु॒जु॒ष्ट॒न॒।यु॒ष्माक॑।ऊ॒ती।रि॒शा॒द॒सः॒॥  
गृह॑ऽमेधासः।आ।ग॒त॒।मरु॑तः।मा।अप॑।भू॒त॒न॒।यु॒ष्माक॑।ऊ॒ती।सु॒ऽदा॒न॒वः॒॥  
इ॒हऽइ॑ह।वः॒।स्व॒ऽत॒व॒सः॒।कव॑यः।सूर्य॑ऽत्वचः।य॒ज्ञम्।म॒रु॒तः॒।आ।वृ॒णे॒॥  
त्र्य॑म्बकम्।य॒जा॒म॒हे॒।सु॒गन्धि॑म्।पु॒ष्टि॒ऽवर्ध॑नम्।उ॒र्वा॒रु॒कम्ऽइ॑व।बन्ध॑नात्।मृ॒त्योः।मु॒क्षी॒य॒।मा।अ॒मृता॑त्॥  
