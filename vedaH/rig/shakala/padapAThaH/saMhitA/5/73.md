

  
यत्।अ॒द्य।स्थः॒।पा॒रा॒ऽवति॑।यत्।आ॒र्वा॒ऽवति॑।अ॒श्वि॒ना॒।यत्।वा॒।पु॒रु।पु॒रु॒ऽभु॒जा॒।यत्।अ॒न्तरि॑क्षे।आ।ग॒त॒म्॥  
इ॒ह।त्या।पु॒रु॒ऽभूत॑मा।पु॒रु।दंसां॑सि।बिभ्र॑ता।व॒र॒स्या।या॒मि॒।अध्रि॑गू॒ इत्यध्रि॑ऽगू।हु॒वे।तु॒विःऽत॑मा।भु॒जे॥  
ई॒र्मा।अ॒न्यत्।वपु॑षे।वपुः॑।च॒क्रम्।रथ॑स्य।ये॒म॒थुः॒।परि॑।अ॒न्या।नाहु॑षा।यु॒गा।म॒ह्ना।रजां॑सि।दी॒य॒थः॒॥  
तत्।ऊँ॒ इति॑।सु।वा॒म्।ए॒ना।कृ॒तम्।विश्वा॑।यत्।वा॒म्।अनु॑।स्तवे॑।नाना॑।जा॒तौ।अ॒रे॒पसा॑।सम्।अ॒स्मे इति॑।बन्धु॑म्।आ।ई॒य॒थुः॒॥  
आ।यत्।वा॒म्।सू॒र्या।रथ॑म्।तिष्ठ॑त्।र॒घु॒ऽस्यद॑म्।सदा॑।परि॑।वा॒म्।अ॒रु॒षाः।वयः॑।घृ॒णा।व॒र॒न्ते॒।आ॒तपः॑॥  
यु॒वोः।अत्रिः॑।चि॒के॒त॒ति॒।नरा॑।सु॒म्नेन॑।चेत॑सा।घ॒र्मम्।यत्।वा॒म्।अ॒रे॒पस॑म्।नास॑त्या।आ॒स्ना।भु॒र॒ण्यति॑॥  
उ॒ग्रः।वा॒म्।क॒कु॒हः।य॒यिः।शृ॒ण्वे।यामे॑षु।स॒म्ऽत॒निः।यत्।वा॒म्।दंसः॑ऽभिः।अ॒श्वि॒ना॒।अत्रिः॑।न॒रा॒।आ॒ऽव॒वर्त॑ति॥  
मध्वः॑।ऊँ॒ इति॑।सु।म॒धु॒ऽयु॒वा॒।रुद्रा॑।सिस॑क्ति।पि॒प्युषी॑।यत्।स॒मु॒द्रा।अति॑।पर्ष॑थः।प॒क्वाः।पृक्षः॑।भ॒र॒न्त॒।वा॒म्॥  
स॒त्यम्।इत्।वै।ऊँ॒ इति॑।अ॒श्वि॒ना॒।यु॒वाम्।आ॒हुः॒।म॒यः॒ऽभुवा॑।ता।याम॑न्।या॒म॒ऽहूत॑मा।याम॑न्।आ।मृ॒ळ॒यत्ऽत॑मा॥  
इ॒मा।ब्रह्मा॑णि।वर्ध॑ना।अ॒श्विऽभ्या॑म्।स॒न्तु॒।शम्ऽत॑मा।या।तक्षा॑म।रथा॑न्ऽइव।अवो॑चाम।बृ॒हत्।नमः॑॥  
