

  
प्रा॒तः॒ऽयावा॑ना।प्र॒थ॒मा।य॒ज॒ध्व॒म्।पु॒रा।गृध्रा॑त्।अर॑रुषः।पि॒बा॒तः॒।प्रा॒तः।हि।य॒ज्ञम्।अ॒श्विना॑।द॒धाते॒ इति॑।प्र।शं॒स॒न्ति॒।क॒वयः॑।पू॒र्व॒ऽभाजः॑॥  
प्रा॒तः।य॒ज॒ध्व॒म्।अ॒श्विना॑।हि॒नो॒त॒।न।सा॒यम्।अ॒स्ति॒।दे॒व॒ऽयाः।अजु॑ष्टम्।उ॒त।अ॒न्यः।अ॒स्मत्।य॒ज॒ते॒।वि।च॒।आवः॒।पूर्वः॑ऽपूर्वः।यज॑मानः।वनी॑यान्॥  
हिर॑ण्यऽत्वक्।मधु॑ऽवर्णः।घृ॒तऽस्नुः।पृक्षः॑।वह॑न्।आ।रथः॑।व॒र्त॒ते॒।वा॒म्।मनः॑ऽजवाः।अ॒श्वि॒ना॒।वात॑ऽरंहाः।येन॑।अ॒ति॒ऽया॒थः।दुः॒ऽरि॒तानि॑।विश्वा॑॥  
यः।भूयि॑ष्ठम्।नास॑त्याभ्याम्।वि॒वेष॑।चनि॑ष्ठम्।पि॒त्वः।रर॑ते।वि॒ऽभा॒गे।सः।तो॒कम्।अ॒स्य॒।पी॒प॒र॒त्।शमी॑भिः।अनू॑र्ध्वऽभासः।सद॑म्।इत्।तु॒तु॒र्या॒त्॥  
सम्।अ॒श्विनोः॑।अव॑सा।नूत॑नेन।म॒यः॒ऽभुवा॑।सु॒ऽप्रनी॑ती।ग॒मे॒म॒।आ।नः॒।र॒यिम्।व॒ह॒त॒म्।आ।उ॒त।वी॒रान्।आ।विश्वा॑नि।अ॒मृ॒ता॒।सौभ॑गानि॥  
