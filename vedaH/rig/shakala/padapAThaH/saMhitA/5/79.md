

  
म॒हे।नः॒।अ॒द्य।बो॒ध॒य॒।उषः॑।रा॒ये।दि॒वित्म॑ती।यथा॑।चि॒त्।नः॒।अबो॑धयः।स॒त्यऽश्र॑वसि।वा॒य्ये।सुऽजा॑ते।अश्व॑ऽसूनृते॥  
या।सु॒ऽनी॒थे।शौ॒च॒त्ऽर॒थे।वि।औच्छः॑।दु॒हि॒तः॒।दि॒वः॒।सा।वि।उ॒च्छ॒।सही॑यसि।स॒त्यऽश्र॑वसि।वा॒य्ये।सुऽजा॑ते।अश्व॑ऽसूनृते॥  
सा।नः॒।अ॒द्य।आ॒भ॒रत्ऽव॑सुः।वि।उ॒च्छ॒।दु॒हि॒तः॒।दि॒वः॒।यो इति॑।वि।औच्छः॑।सही॑यसि।स॒त्यऽश्र॑वसि।वा॒य्ये।सुऽजा॑ते।अश्व॑ऽसूनृते॥  
अ॒भि।ये।त्वा॒।वि॒भा॒ऽव॒रि॒।स्तोमैः॑।गृ॒णन्ति॑।वह्न॑यः।म॒घैः।म॒घो॒नि॒।सु॒ऽश्रियः॑।दाम॑न्ऽवन्तः।सु॒ऽरा॒तयः॑।सुऽजा॑ते।अश्व॑ऽसूनृते॥  
यत्।चि॒त्।हि।ते॒।ग॒णाः।इ॒मे।छ॒दय॑न्ति।म॒घत्त॑ये।परि॑।चि॒त्।वष्ट॑यः।द॒धुः॒।दद॑तः।राधः॑।अह्र॑यम्।सुऽजा॑ते।अश्व॑ऽसूनृते॥  
आ।ए॒षु॒।धाः॒।वी॒रऽव॑त्।यशः॑।उषः॑।म॒घो॒नि॒।सू॒रिषु॑।ये।नः॒।राधां॑सि।अह्र॑या।म॒घऽवा॑नः।अरा॑सत।सुऽजा॑ते।अश्व॑ऽसूनृते॥  
तेभ्यः॑।द्यु॒म्नम्।बृ॒हत्।यशः॑।उषः॑।म॒घो॒नि॒।आ।व॒ह॒।ये।नः॒।राधां॑सि।अश्व्या॑।ग॒व्या।भज॑न्त।सू॒रयः॑।सुऽजा॑ते।अश्व॑ऽसूनृते॥  
उ॒त।नः॒।गोऽम॑तीः।इषः॑।आ।व॒ह॒।दु॒हि॒तः॒।दि॒वः॒।सा॒कम्।सूर्य॑स्य।र॒श्मिऽभिः॑।शु॒क्रैः।शोच॑त्ऽभिः।अ॒र्चिऽभिः॑।सुऽजा॑ते।अश्व॑ऽसूनृते॥  
वि।उ॒च्छ॒।दु॒हि॒तः॒।दि॒वः॒।मा।चि॒रम्।त॒नु॒थाः॒।अपः॑।न।इत्।त्वा॒।स्ते॒नम्।यथा॑।रि॒पुम्।तपा॑ति।सूरः॑।अ॒र्चिषा॑।सुऽजा॑ते।अश्व॑ऽसूनृते॥  
ए॒ताव॑त्।वा॒।इत्।उ॒षः॒।त्वम्।भूयः॑।वा॒।दातु॑म्।अ॒र्ह॒सि॒।या।स्तो॒तृऽभ्यः॑।वि॒भा॒ऽव॒रि॒।उ॒च्छन्ती॑।न।प्र॒ऽमीय॑से।सुऽजा॑ते।अश्व॑ऽसूनृते॥  
