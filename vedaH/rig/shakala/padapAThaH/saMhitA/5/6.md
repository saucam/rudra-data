

  
अ॒ग्निम्।तम्।म॒न्ये॒।यः।वसुः॑।अस्त॑म्।यम्।यन्ति॑।धे॒नवः॑।अस्त॑म्।अर्व॑न्तः।आ॒शवः॑।अस्त॑म्।नित्या॑सः।वा॒जिनः॑।इष॑म्।स्तो॒तृऽभ्यः॑।आ।भ॒र॒॥  
सः।अ॒ग्निः।यः।वसुः॑।गृ॒णे।सम्।यम्।आ॒ऽयन्ति॑।धे॒नवः॑।सम्।अर्व॑न्तः।र॒घु॒ऽद्रुवः॑।सम्।सु॒ऽजा॒तासः॑।सू॒रय।इष॑म्।स्तो॒तृऽभ्यः॑।आ।भ॒र॒॥  
अ॒ग्निः।हि।वा॒जिन॑म्।वि॒शे।ददा॑ति।वि॒श्वऽच॑र्षणिः।अ॒ग्निः।रा॒ये।सु॒ऽआ॒भुव॑म्।सः।प्री॒तः।या॒ति॒।वार्य॑म्।इष॑म्।स्तो॒तृऽभ्यः॑।आ।भ॒र॒॥  
आ।ते॒।अ॒ग्ने॒।इ॒धी॒म॒हि॒।द्यु॒ऽमन्त॑म्।दे॒व॒।अ॒जर॑म्।यत्।ह॒।स्या।ते॒।पनी॑यसी।स॒म्ऽइत्।दी॒दय॑ति।द्यवि॑।इष॑म्।स्तो॒तृऽभ्यः॑।आ।भ॒र॒॥  
आ।ते॒।अ॒ग्ने॒।ऋ॒चा।ह॒विः।शुक्र॑स्य।शो॒चि॒षः॒।प॒ते॒।सुऽच॑न्द्र।दस्म॑।विश्प॑ते।हव्य॑ऽवाट्।तुभ्य॑म्।हू॒य॒ते॒।इष॑म्।स्तो॒तृऽभ्यः॑।आ।भ॒र॒॥  
प्रो इति॑।त्ये।अ॒ग्नयः॑।अ॒ग्निषु॑।विश्व॑म्।पु॒ष्य॒न्ति॒।वार्य॑म्।ते।हि॒न्वि॒रे॒।ते।इ॒न्वि॒रे॒।ते।इ॒ष॒ण्य॒न्ति॒।आ॒नु॒षक्।इष॑म्।स्तो॒तृऽभ्यः॑।आ।भ॒र॒॥  
तव॑।त्ये।अ॒ग्ने॒।अ॒र्चयः॑।महि॑।व्रा॒ध॒न्त॒।वा॒जिनः॑।ये।पत्व॑ऽभिः।श॒फाना॑म्।व्र॒जा।भु॒रन्त॑।गोना॑म्।इष॑म्।स्तो॒तृऽभ्यः॑।आ।भ॒र॒॥  
नवाः॑।नः॒।अ॒ग्ने॒।आ।भ॒र॒।स्तो॒तृऽभ्यः॑।सु॒ऽक्षि॒तीः।इषः॑।ते।स्या॒म॒।ये।आ॒नृ॒चुः।त्वाऽदू॑तासः।दमे॑ऽदमे।इष॑म्।स्तो॒तृऽभ्यः॑।आ।भ॒र॒॥  
उ॒भे।सु॒ऽच॒न्द्र॒।स॒र्पिषः॑।दर्वी॒ इति॑।श्री॒णी॒षे॒।आ॒सनि॑।उ॒तो इति॑।नः॒।उत्।पु॒पू॒र्याः॒।उ॒क्थ्येषु॑।श॒व॒सः॒।प॒ते॒।इष॑म्।स्तो॒तृऽभ्यः॑।आ।भ॒र॒॥  
ए॒व।अ॒ग्निम्।अ॒जु॒र्य॒मुः॒।गीः॒ऽभिः।य॒ज्ञेभिः॑।आ॒नु॒षक्।दध॑त्।अ॒स्मे इति॑।सु॒ऽवीर्य॑म्।उ॒त।त्यत्।आ॒शु॒ऽअश्व्य॑म्।इष॑म्।स्तो॒तृऽभ्यः॑।आ।भ॒र॒॥  
