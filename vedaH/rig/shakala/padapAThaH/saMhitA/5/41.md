

  
कः।नु।वा॒म्।मि॒त्रा॒व॒रु॒णौ॒।ऋ॒त॒ऽयन्।दि॒वः।वा॒।म॒हः।पार्थि॑वस्य।वा॒।दे।ऋ॒तस्य॑।वा॒।सद॑सि।त्रासी॑थाम्।नः॒।य॒ज्ञ॒ऽय॒ते।वा॒।प॒शु॒ऽसः।न।वाजा॑न्॥  
ते।नः॒।मि॒त्रः।वरु॑णः।अ॒र्य॒मा।आ॒युः।इन्द्रः॑।ऋ॒भु॒क्षाः।म॒रुतः॑।जु॒ष॒न्त॒।नमः॑ऽभिः।वा॒।ये।दध॑ते।सु॒ऽवृ॒क्तिम्।स्तोम॑म्।रु॒द्राय॑।मी॒ळ्हुषे॑।स॒ऽजोषाः॑॥  
आ।वा॒म्।येष्ठा॑।अ॒श्वि॒ना॒।हु॒वध्यै॑।वात॑स्य।पत्म॑न्।रथ्य॑स्य।पु॒ष्टौ।उ॒त।वा॒।दि॒वः।असु॑राय।मन्म॑।प्र।अन्धां॑सिऽइव।यज्य॑वे।भ॒र॒ध्व॒म्॥  
प्र।स॒क्षणः॑।दि॒व्यः।कण्व॑ऽहोता।त्रि॒तः।दि॒वः।स॒ऽजोषाः॑।वातः॑।अ॒ग्निः।पू॒षा।भगः॑।प्र॒ऽभृ॒थे।वि॒श्वऽभो॑जाः।आ॒जिम्।न।ज॒ग्मुः॒।आ॒श्व॑श्वऽतमाः॥  
प्र।वः॒।र॒यिम्।यु॒क्तऽअ॑श्वम्।भ॒र॒ध्व॒म्।रा॒यः।एषे॑।अव॑से।द॒धी॒त॒।धीः।सु॒ऽशेवः॑।एवैः॑।औ॒शि॒जस्य॑।होता॑।ये।वः॒।एवाः॑।म॒रु॒तः॒।तु॒राणा॑म्॥  
प्र।वः॒।वा॒युम्।र॒थ॒ऽयुज॑म्।कृ॒णु॒ध्व॒म्।प्र।दे॒वम्।विप्र॑म्।प॒नि॒तार॑म्।अ॒र्कैः।इ॒षु॒ध्यवः॑।ऋ॒त॒ऽसापः॑।पुर॑म्ऽधीः।वस्वीः॑।नः॒।अत्र॑।पत्नीः॑।आ।धि॒ये।धु॒रिति॑ धुः॥  
उप॑।वः॒।एषे॑।वन्द्ये॑भिः।शू॒षैः।प्र।य॒ह्वी इति॑।दि॒वः।चि॒तय॑त्ऽभिः।अ॒र्कैः।उ॒षसा॒नक्ता॑।वि॒दुषी॑इ॒वेति॑ वि॒दुषी॑ऽइव।विश्व॑म्।आ।ह॒।व॒ह॒तः॒।मर्त्या॑य।य॒ज्ञम्॥  
अ॒भि।वः॒।अ॒र्चे॒।पो॒ष्याऽव॑तः।नॄन्।वास्तोः॑।पति॑म्।त्वष्टा॑रम्।ररा॑णः।धन्या॑।स॒ऽजोषाः॑।धि॒षणा॑।नमः॑ऽभिः।वन॒स्पती॑न्।ओष॑धीः।रा॒यः।एषे॑॥  
तु॒जे।नः॒।तने॑।पर्व॑ताः।स॒न्तु॒।स्वऽए॑तवः।ये।वस॑वः।न।वी॒राः।प॒नि॒तः।आ॒प्त्यः।य॒ज॒तः।सदा॑।नः॒।वर्धा॑त्।नः॒।शंस॑म्।नर्यः॑।अ॒भिष्टौ॑॥  
वृष्णः॑।अ॒स्तो॒षि॒।भू॒म्यस्य॑।गर्भ॑म्।त्रि॒तः।नपा॑तम्।अ॒पाम्।सु॒ऽवृ॒क्ति।गृ॒णी॒ते।अ॒ग्निः।ए॒तरि॑।न।शू॒षैः।शो॒चिःऽके॑शः।नि।रि॒णा॒ति॒।वना॑॥  
क॒था।म॒हे।रु॒द्रिया॑य।ब्र॒वा॒म॒।कत्।रा॒ये।चि॒कि॒तुषे॑।भगा॑य।आपः॑।ओष॑धीः।उ॒त।नः॒।अ॒व॒न्तु॒।द्यौः।वना॑।गि॒रयः॑।वृ॒क्षऽके॑शाः॥  
शृ॒णोतु॑।नः॒।ऊ॒र्जाम्।पतिः॑।गिरः॑।सः।नभः॑।तरी॑यान्।इ॒षि॒रः।परि॑ऽज्मा।शृ॒ण्वन्तु॑।आपः॑।पुरः॑।न।शु॒भ्राः।परि॑।स्रुचः॑।ब॒बृ॒हा॒णस्य॑।अद्रेः॑॥  
वि॒द।चि॒त्।नु।म॒हा॒न्तः॒।ये।वः॒।एवाः॑।ब्रवा॑म।द॒स्माः॒।वार्य॑म्।दधा॑नाः।वयः॑।च॒न।सु॒ऽभ्वः॑।आ।अव॑।य॒न्ति॒।क्षु॒भा।मर्त॑म्।अनु॑ऽयतम्।व॒ध॒ऽस्नैः॥  
आ।दैव्या॑नि।पार्थि॑वानि।जन्म॑।अ॒पः।च॒।अच्छ॑।सुऽम॑खाय।वो॒च॒म्।वर्ध॑न्ताम्।द्यावः॑।गिरः॑।च॒न्द्रऽअ॑ग्राः।उ॒दा।व॒र्ध॒न्ता॒म्।अ॒भिऽसा॑ताः।अर्णाः॑॥  
प॒देऽप॑दे।मे॒।ज॒रि॒मा।नि।धा॒यि॒।वरू॑त्री।वा॒।श॒क्रा।या।पा॒युऽभिः॑।च॒।सिस॑क्तु।मा॒ता।म॒ही।र॒सा।नः॒।स्मत्।सू॒रिऽभिः॑।ऋ॒जु॒ऽहस्ता॑।ऋ॒जु॒ऽवनिः॑॥  
क॒था।दा॒शे॒म॒।नम॑सा।सु॒ऽदानू॑न्।ए॒व॒ऽया।म॒रुतः॑।अच्छ॑ऽउक्तौ।प्रऽश्र॑वसः।म॒रुतः॑।अच्छ॑ऽउक्तौ।मा।नः॒।अहिः॑।बु॒ध्न्यः॑।रि॒षे।धा॒त्।अ॒स्माक॑म्।भू॒त्।उ॒प॒मा॒ति॒ऽवनिः॑॥  
इति॑।चि॒त्।नु।प्र॒ऽजायै॑।प॒शु॒ऽमत्यै॑।देवा॑सः।वन॑ते।मर्त्यः॑।वः॒।आ।दे॒वा॒सः॒।व॒न॒ते॒।मर्त्यः॑।वः॒।अत्र॑।शि॒वाम्।त॒न्वः॑।धा॒सिम्।अ॒स्याः।ज॒राम्।चि॒त्।मे॒।निःऽऋ॑तिः।ज॒ग्र॒सी॒त॒॥  
ताम्।वः॒।दे॒वाः॒।सु॒ऽम॒तिम्।ऊ॒र्जय॑न्तीम्।इष॑म्।अ॒श्या॒म॒।व॒स॒वः॒।शसा॑।गोः।सा।नः॒।सु॒ऽदानुः॑।मृ॒ळय॑न्ती।दे॒वी।प्रति॑।द्रव॑न्ती।सु॒वि॒ताय॑।ग॒म्याः॒॥  
अ॒भि।नः॒।इळा॑।यू॒थस्य॑।मा॒ता।स्मत्।न॒दीभिः॑।उ॒र्वशी॑।वा॒।गृ॒णा॒तु॒।उ॒र्वशी॑।वा॒।बृ॒ह॒त्ऽदि॒वा।गृ॒ण॒ना।अ॒भि॒ऽऊ॒र्ण्वा॒ना।प्र॒ऽभृ॒थस्य॑।आ॒योः॥  
सिस॑क्तु।नः॒।ऊ॒र्ज॒व्य॑स्य।पु॒ष्टेः॥  
