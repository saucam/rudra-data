

  
इळे॑।अ॒ग्निम्।सु॒ऽअव॑सम्।नमः॑ऽभिः।इ॒ह।प्र॒ऽस॒त्तः।वि।च॒य॒त्।कृ॒तम्।नः॒।रथैः॑ऽइव।प्र।भ॒रे॒।वा॒ज॒यत्ऽभिः॑।प्र॒ऽद॒क्षि॒णित्।म॒रुता॑म्।स्तोम॑म्।ऋ॒ध्या॒म्॥  
आ।ये।त॒स्थुः।पृष॑तीषु।श्रु॒तासु॑।सु॒ऽखेषु॑।रु॒द्राः।म॒रुतः॑।रथे॑षु।वना॑।चि॒त्।उ॒ग्राः॒।जि॒ह॒ते॒।नि।वः॑।भि॒या।पृ॒थि॒वी।चि॒त्।रे॒ज॒ते॒।पर्व॑तः।चि॒त्॥  
पर्व॑तः।चि॒त्।महि॑।वृ॒द्धः।बि॒भा॒य॒।दि॒वः।चि॒त्।सानु॑।रे॒ज॒त॒।स्व॒ने।वः॒।यत्।क्रीळ॑थ।म॒रु॒तः॒।ऋ॒ष्टि॒ऽमन्तः॑।आपः॑ऽइव।स॒ध्र्य॑ञ्चः।ध॒व॒ध्वे॒॥  
व॒राःऽइ॑व।इत्।रै॒व॒तासः॑।हिर॑ण्यैः।अ॒भि।स्व॒धाभिः॑।त॒न्वः॑।पि॒पि॒श्रे॒।श्रि॒ये।श्रेयां॑सः।त॒वसः॑।रथे॑षु।स॒त्रा।महां॑सि।च॒क्रि॒रे॒।त॒नूषु॑॥  
अ॒ज्ये॒ष्ठासः॑।अक॑निष्ठासः।ए॒ते।सम्।भ्रात॑रः।व॒वृ॒धुः॒।सौभ॑गाय।युवा॑।पि॒ता।स्वपा॑।रु॒द्रः।ए॒षा॒म्।सु॒ऽदुघा॑।पृश्निः॑।सु॒ऽदिना॑।म॒रुत्ऽभ्यः॑॥  
यत्।उ॒त्ऽत॒मे।म॒रु॒तः॒।म॒ध्य॒मे।वा॒।यत्।वा॒।अ॒व॒मे।सु॒ऽभ॒गा॒सः॒।दि॒वि।स्थ।अतः॑।नः॒।रु॒द्राः॒।उ॒त।वा॒।नु।अ॒स्य॒।अग्ने॑।वि॒त्तात्।ह॒विषः॑।यत्।यजा॑म॥  
अ॒ग्निः।च॒।यत्।म॒रु॒तः॒।वि॒श्व॒ऽवे॒द॒सः॒।दि॒वः।वह॑ध्वे।उत्ऽत॑रात्।अधि॑।स्नुऽभिः॑।ते।म॒न्द॒सा॒नाः।धुन॑यः।रि॒शा॒द॒सः॒।वा॒मम्।ध॒त्त॒।यज॑मानाय।सु॒न्व॒ते॥  
अग्ने॑।म॒रुत्ऽभिः॑।शु॒भय॑त्ऽभिः।ऋक्व॑ऽभिः।सोम॑म्।पि॒ब॒।म॒न्द॒सा॒नः।ग॒ण॒श्रिऽभिः॑।पा॒व॒केभिः॑।वि॒श्व॒म्ऽइ॒न्वेभिः॑।आ॒युऽभिः॑।वैश्वा॑नर।प्र॒ऽदिवा॑।के॒तुना॑।स॒ऽजूः॥  
