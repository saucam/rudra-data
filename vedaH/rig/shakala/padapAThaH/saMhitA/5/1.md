

  
अबो॑धि।अ॒ग्निः।स॒म्ऽइधा॑।जना॑नाम्।प्रति॑।धे॒नुम्ऽइ॑व।आ॒ऽय॒तीम्।उ॒षस॑म्।य॒ह्वाःऽइ॑व।प्र।व॒याम्।उ॒त्ऽजिहा॑नाः।प्र।भा॒नवः॑।सि॒स्र॒ते॒।नाक॑म्।अच्छ॑॥  
अबो॑धि।होता॑।य॒जथा॑य।दे॒वान्।ऊ॒र्ध्वः।अ॒ग्निः।सु॒ऽमनाः॑।प्रा॒तः।अ॒स्था॒त्।सम्ऽइ॑द्धस्य।रुश॑त्।अ॒द॒र्शि॒।पाजः॑।म॒हान्।दे॒वः।तम॑सः।निः।अ॒मो॒चि॒॥  
यत्।ई॒म्।ग॒णस्य॑।र॒श॒नाम्।अजी॑ग॒रिति॑।शुचिः॑।अ॒ङ्क्ते॒।शुचि॑ऽभिः।गोऽभिः॑।अ॒ग्निः।आत्।दक्षि॑णा।यु॒ज्य॒ते॒।वा॒ज॒ऽयन्ती॑।उ॒त्ता॒नाम्।ऊ॒र्ध्वः।अ॒ध॒य॒त्।जु॒हूभिः॑॥  
अ॒ग्निम्।अच्छ॑।दे॒व॒ऽय॒ताम्।मनां॑सि।चक्षूं॑षीऽइव।सूर्ये॑।सम्।च॒र॒न्ति॒।यत्।ई॒म्।सुवा॑ते।उ॒षसा॑।विरू॑पे॒ इति॒ विऽरू॑पे।श्वे॒तः।वा॒जी।जा॒य॒ते॒।अग्रे॑।अह्ना॑म्॥  
जनि॑ष्ट।हि।जेन्यः॑।अग्रे॑।अह्ना॑म्।हि॒तः।हि॒तेषु।अ॒रु॒षः।वने॑षु।दमे॑ऽदमे।स॒प्त।रत्ना॑।दधा॑नः।अ॒ग्निः।होता॑।नि।स॒सा॒द॒।यजी॑यान्॥  
अ॒ग्निः।होता॑।नि।अ॒सी॒द॒त्।यजी॑यान्।उ॒पऽस्थे॑।मा॒तुः।सु॒र॒भौ।ऊँ॒ इति॑।लो॒के।युवा॑।क॒विः।पु॒रु॒निः॒ऽष्ठः।ऋ॒तऽवा॑।ध॒र्ता।कृ॒ष्टी॒नाम्।उ॒त।मध्ये॑।इ॒द्धः॥  
प्र।नु।त्यम्।विप्र॑म्।अ॒ध्व॒रेषु॑।सा॒धुम्।अ॒ग्निम्।होता॑रम्।ई॒ळते॑।नमः॑ऽभिः।आ।यः।त॒तान॑।रोद॑सी॒ इति॑।ऋ॒तेन॑।नित्य॑म्।मृ॒ज॒न्ति॒।वा॒जिन॑म्।घृ॒तेन॑॥  
मा॒र्जा॒ल्यः॑।मृ॒ज्य॒ते॒।स्वे।दमू॑नाः।क॒वि॒ऽप्र॒श॒स्तः।अति॑थिः।शि॒वः।नः॒।स॒हस्र॑ऽशृङ्गः।वृ॒ष॒भः।तत्ऽओ॑जा।विश्वा॑न्।अ॒ग्ने॒।सह॑सा।प्र।अ॒सि॒।अ॒न्यान्॥  
प्र।स॒द्यः।अ॒ग्ने॒।अति॑।ए॒षि॒।अ॒न्यान्।आ॒विः।यस्मै॑।चारु॑ऽतमः।ब॒भूथ॑।ई॒ळेन्यः॑।व॒पु॒ष्यः॑।वि॒भाऽवा॑।प्रि॒यः।वि॒शाम्।अति॑थिः।मानु॑षीणाम्॥  
तुभ्य॑म्।भ॒र॒न्ति॒।क्षि॒तयः॑।य॒वि॒ष्ठ॒।ब॒लिम्।अ॒ग्ने॒।अन्ति॑तः।आ।उ॒त।दू॒रात्।आ।भन्दि॑ष्ठस्य।सु॒ऽम॒तिम्।चि॒कि॒द्धि॒।बृ॒हत्।ते॒।अ॒ग्ने॒।महि॑।शर्म॑।भ॒द्रम्॥  
आ।अ॒द्य।रथ॑म्।भा॒नु॒ऽमः॒।भा॒नु॒ऽमन्त॑म्।अग्ने॑।तिष्ठ॑।य॒ज॒तेभिः॑।सम्ऽअ॑न्तम्।वि॒द्वान्।प॒थी॒नाम्।उ॒रु।अ॒न्तरि॑क्षम्।आ।इ॒ह।दे॒वान्।ह॒विः॒ऽअद्या॑य।व॒क्षि॒॥  
अवो॑चाम।क॒वये॑।मेध्या॑य।वचः॑।व॒न्दारु॑।वृ॒ष॒भाय॑।वृष्णे॑।गवि॑ष्ठिरः।नम॑सा।स्तोम॑म्।अ॒ग्नौ।दि॒विऽइ॑व।रु॒क्मम्।उ॒रु॒ऽव्यञ्च॑म्।अ॒श्रे॒त्॥  
