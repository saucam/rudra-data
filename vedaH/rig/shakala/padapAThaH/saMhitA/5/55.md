

  
प्रऽय॑ज्यवः।म॒रुतः॑।भ्राज॑त्ऽऋष्टयः।बृ॒हत्।वयः॑।द॒धि॒रे॒।रु॒क्मऽव॑क्षसः।ईय॑न्ते।अश्वैः॑।सु॒ऽयमे॑भिः।आ॒शुऽभिः॑।शुभ॑म्।या॒ताम्।अनु॑।रथाः॑।अ॒वृ॒त्स॒त॒॥  
स्व॒यम्।द॒धि॒ध्वे॒।तवि॑षीम्।यथा॑।वि॒द।बृ॒हत्।म॒हा॒न्तः॒।उ॒र्वि॒या।वि।रा॒ज॒थ॒।उ॒त।अ॒न्तरि॑क्षम्।म॒मि॒रे॒।वि।ओज॑सा।शुभ॑म्।या॒ताम्।अनु॑।रथाः॑।अ॒वृ॒त्स॒त॒॥  
सा॒कम्।जा॒ताः।सु॒ऽभ्वः॑।सा॒कम्।उ॒क्षि॒ताः।श्रि॒ये।चि॒त्।आ।प्र॒ऽत॒रम्।व॒वृ॒धुः॒।नरः॑।वि॒ऽरो॒किणः॑।सूर्य॑स्यऽइव।र॒श्मयः॑।शुभ॑म्।या॒ताम्।अनु॑।रथाः॑।अ॒वृ॒त्स॒त॒॥  
आ॒ऽभू॒षेण्य॑म्।वः॒।म॒रु॒तः॒।म॒हि॒ऽत्व॒नम्।दि॒दृ॒क्षेण्य॑म्।सूर्य॑स्यऽइव।चक्ष॑णम्।उ॒तो इति॑।अ॒स्मान्।अ॒मृ॒त॒ऽत्वे।द॒धा॒त॒न॒।शुभ॑म्।या॒ताम्।अनु॑।रथाः॑।अ॒वृ॒त्स॒त॒॥  
उत्।ई॒र॒य॒थ॒।म॒रु॒तः॒।स॒मु॒द्र॒तः।यू॒यम्।वृ॒ष्टिम्।व॒र्ष॒य॒थ॒।पु॒री॒षि॒णः॒।न।वः॒।द॒स्रा॒।उप॑।द॒स्य॒न्ति॒।धे॒नवः॑।शुभ॑म्।या॒ताम्।अनु॑।रथाः॑।अ॒वृ॒त्स॒त॒॥  
यत्।अश्वा॑न्।धूः॒ऽसु।पृष॑तीः।अयु॑ग्ध्वम्।हि॒र॒ण्यया॑न्।प्रति॑।अत्का॑न्।अमु॑ग्ध्वम्।विश्वाः॑।इत्।स्पृधः॑।म॒रु॒तः॒।वि।अ॒स्य॒थ॒।शुभ॑म्।या॒ताम्।अनु॑।रथाः॑।अ॒वृ॒त्स॒त॒॥  
न।पर्व॑ताः।न।न॒द्यः॑।व॒र॒न्त॒।वः॒।यत्र॑।अचि॑ध्वम्।म॒रु॒तः॒।गच्छ॑थ।इत्।ऊँ॒ इति॑।तत्।उ॒त।द्यावा॑पृथि॒वी इति॑।या॒थ॒न॒।परि॑।शुभ॑म्।या॒ताम्।अनु॑।रथाः॑।अ॒वृ॒त्स॒त॒॥  
यत्।पू॒र्व्यम्।म॒रु॒तः॒।यत्।च॒।नूत॑नम्।यत्।उ॒द्यते॑।व॒स॒वः॒।यत्।च॒।श॒स्यते॑।विश्व॑स्य।तस्य॑।भ॒व॒थ॒।नवे॑दसः।शुभ॑म्।या॒ताम्।अनु॑।रथाः॑।अ॒वृ॒त्स॒त॒॥  
मृ॒ळत॑।नः॒।म॒रु॒तः॒।मा।व॒धि॒ष्ट॒न॒।अ॒स्मभ्य॑म्।शर्म॑।ब॒हु॒लम्।वि।य॒न्त॒न॒।अधि॑।स्तो॒त्रस्य॑।स॒ख्यस्य॑।गा॒त॒न॒।शुभ॑म्।या॒ताम्।अनु॑।रथाः॑।अ॒वृ॒त्स॒त॒॥  
यू॒यम्।अ॒स्मान्।न॒य॒त॒।वस्यः॑।अच्छ॑।निः।अं॒ह॒तिऽभ्यः॑।म॒रु॒तः॒।गृ॒णा॒नाः।जु॒षध्व॑म्।नः॒।ह॒व्यऽदा॑तिम्।य॒ज॒त्राः॒।व॒यम्।स्या॒म॒।पत॑यः।र॒यी॒णाम्॥  
