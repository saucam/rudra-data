

  
त्री।अ॒र्य॒मा।मनु॑षः।दे॒वऽता॑ता।त्री।रो॒च॒ना।दि॒व्या।धा॒र॒य॒न्त॒।अर्च॑न्ति।त्वा॒।म॒रुतः॑।पू॒तऽद॑क्षाः।त्वम्।ए॒षा॒म्।ऋषिः॑।इ॒न्द्र॒।अ॒सि॒।धीरः॑॥  
अनु॑।यत्।ई॒म्।म॒रुतः॑।म॒न्द॒सा॒नम्।आर्च॑न्।इन्द्र॑म्।प॒पि॒ऽवांस॑म्।सु॒तस्य॑।आ।अ॒द॒त्त॒।वज्र॑म्।अ॒भि।यत्।अहि॑म्।हन्।अ॒पः।य॒ह्वीः।अ॒सृ॒ज॒त्।सर्त॒वै।ऊँ॒ इति॑॥  
उ॒त।ब्र॒ह्मा॒णः॒।म॒रु॒तः॒।मे॒।अ॒स्य।इन्द्रः॑।सोम॑स्य।सुऽसु॑तस्य।पे॒याः॒।तत्।हि।ह॒व्यम्।मनु॑षे।गाः।अवि॑न्दत्।अह॑न्।अहि॑म्।प॒पि॒ऽवान्।इन्द्रः॑।अ॒स्य॒॥  
आत्।रोद॑सी॒ इति॑।वि॒ऽत॒रम्।वि।स्क॒भा॒य॒त्।स॒म्ऽवि॒व्या॒नः।चि॒त्।भ॒यसे॑।मृ॒गम्।क॒रिति॑ कः।जिग॑र्ति॒म्।इन्द्रः॑।अ॒प॒ऽजर्गु॑राणः।प्रति॑।श्व॒सन्त॑म्।अव॑।दा॒न॒वम्।ह॒न्निति॑ हन्॥  
अध॑।क्रत्वा॑।म॒घ॒ऽव॒न्।तुभ्य॑म्।दे॒वाः।अनु॑।विश्वे॑।अ॒द॒दुः॒।सो॒म॒ऽपेय॑म्।यत्।सूर्य॑स्य।ह॒रितः॑।पत॑न्तीः।पु॒रः।स॒तीः।उप॑राः।एत॑शे।करिति॒ कः॥  
नव॑।यत्।अ॒स्य॒।न॒व॒तिम्।च॒।भो॒गान्।सा॒कम्।वज्रे॑ण।म॒घऽवा॑।वि॒वृ॒श्चत्।अर्च॑न्ति।इन्द्र॑म्।म॒रुतः॑।स॒धऽस्थे॑।त्रैस्तु॑भेन।वच॑सा।बा॒ध॒त॒।द्याम्॥  
सखा॑।सख्ये॑।अ॒प॒च॒त्।तूय॑म्।अ॒ग्निः।अ॒स्य।क्रत्वा॑।म॒हि॒षा।त्री।श॒तानि॑।त्री।सा॒कम्।इन्द्रः॑।मनु॑षः।सरां॑सि।सु॒तम्।पि॒ब॒त्।वृ॒त्र॒ऽहत्या॑य।सोम॑म्॥  
त्री।यत्।श॒ता।म॒हि॒षाणा॑म्।अघः॑।माः।त्री।सरां॑सि।म॒घऽवा॑।सो॒म्या।अपाः॑।का॒रम्।न।विश्वे॑।अ॒ह्व॒न्त॒।दे॒वाः।भर॑म्।इन्द्रा॑य।यत्।अहि॑म्।ज॒घान॑॥  
उ॒शना॑।यत्।स॒ह॒स्यैः॑।अया॑तम्।गृ॒हम्।इ॒न्द्र॒।जू॒जु॒वा॒नेभिः॑।अश्वैः॑।व॒न्वा॒नः।अत्र॑।स॒रथ॑म्।य॒या॒थ॒।कुत्से॑न।दे॒वैः।अव॑नोः।ह॒।शुष्ण॑म्॥  
प्र।अ॒न्यत्।च॒क्रम्।अ॒वृ॒हः॒।सूर्य॑स्य।कुत्सा॑य।अ॒न्यत्।वरि॑वः।यात॑वे।अ॒क॒रित्य॑कः।अ॒नासः॑।दस्यू॑न्।अ॒मृ॒णः॒।व॒धेन॑।नि।दु॒र्यो॒णे।अ॒वृ॒ण॒क्।मृ॒ध्रऽवा॑चः॥  
स्तोमा॑सः।त्वा॒।गौरि॑ऽवीतेः।अ॒व॒र्ध॒न्।अर॑न्धयः।वै॒द॒थि॒नाय॑।पिप्रु॑म्।आ।त्वाम्।ऋ॒जिश्वा॑।स॒ख्याय॑।च॒क्रे॒।पच॑न्।प॒क्तीः।अपि॑बः।सोम॑म्।अ॒स्य॒॥  
नव॑ऽग्वासः।सु॒तऽसो॑मासः।इन्द्र॑म्।दश॑ऽग्वासः।अ॒भि।अ॒र्च॒न्ति॒।अ॒र्कैः।गव्य॑म्।चि॒त्।ऊ॒र्वम्।अ॒पि॒धान॑ऽवन्तम्।तम्।चि॒त्।नरः॑।श॒श॒मा॒नाः।अप॑।व्र॒न्॥  
क॒थो इति॑।नु।ते॒।परि॑।च॒रा॒णि॒।वि॒द्वान्।वी॒र्या॑।म॒घ॒ऽव॒न्।या।च॒कर्थ॑।या।चो॒ इति॑।नु।नव्या॑।कृ॒णवः॑।श॒वि॒ष्ठ॒।प्र।इत्।ऊँ॒ इति॑।ता।ते॒।वि॒दथे॑षु।ब्र॒वा॒म॒॥  
ए॒ता।विश्वा॑।च॒कृ॒ऽवान्।इ॒न्द्र॒।भूरि॑।अप॑रिऽइतः।ज॒नुषा॑।वी॒र्ये॑ण।या।चि॒त्।नु।व॒ज्रि॒न्।कृ॒णवः॑।द॒धृ॒ष्वान्।न।ते॒।व॒र्ता।तवि॑ष्याः।अ॒स्ति॒।तस्याः॑॥  
इन्द्र॑।ब्रह्म॑।क्रि॒यमा॑णा।जु॒ष॒स्व॒।या।ते॒।श॒वि॒ष्ठ॒।नव्याः॑।अक॑र्म।वस्त्रा॑ऽइव।भ॒द्रा।सुऽकृ॑ता।व॒सु॒ऽयुः।रथ॑म्।न।धीरः॑।सु॒ऽअपाः॑।अ॒त॒क्ष॒म्॥  
