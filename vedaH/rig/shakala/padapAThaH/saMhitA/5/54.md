

  
प्र।शर्धा॑य।मारु॑ताय।स्वऽभा॑नवः।इ॒माम्।वाच॑म्।अ॒न॒ज॒।प॒र्व॒त॒ऽच्युते॑।घ॒र्म॒ऽस्तुभे॑।दि॒वः।आ।पृ॒ष्ठ॒ऽयज्व॑ने।द्यु॒म्नऽश्र॑वसे।महि॑।नृ॒म्णम्।अ॒र्च॒त॒॥  
प्र।वः॒।म॒रु॒तः॒।त॒वि॒षाः।उ॒द॒न्यवः॑।व॒यः॒ऽवृधः॑।अ॒श्व॒ऽयुजः॑।परि॑ऽज्रयः।सम्।वि॒ऽद्युता॑।दध॑ति।वाश॑ति।त्रि॒तः।स्वर॑न्ति।आपः॑।अ॒वना॑।परि॑ऽज्रयः॥  
वि॒द्युत्ऽम॑हसः।नरः॑।अश्म॑ऽदिद्यवः।वात॑ऽत्विषः।म॒रुतः॑।प॒र्व॒त॒ऽच्युतः॑।अ॒ब्द॒ऽया।चि॒त्।मुहुः॑।आ।ह्रा॒दु॒नि॒ऽवृतः॑।स्त॒नय॑त्ऽअमाः।र॒भ॒साः।उत्ऽओ॑जसः॥  
वि।अ॒क्तून्।रु॒द्राः॒।वि।अहा॑नि।शि॒क्व॒सः॒।वि।अ॒न्तरि॑क्षम्।वि।रजां॑सि।धू॒त॒यः॒।वि।यत्।अज्रा॑न्।अज॑थ।नावः॑।ई॒म्।य॒था॒।वि।दुः॒ऽगानि॑।म॒रु॒तः॒।न।अह॑।रि॒ष्य॒थ॒॥  
तत्।वी॒र्य॑म्।वः॒।म॒रु॒तः॒।म॒हि॒ऽत्व॒नम्।दी॒र्घम्।त॒ता॒न॒।सूर्यः॑।न।योज॑नम्।एताः॑।न।यामे॑।अगृ॑भीतऽशोचिषः।अन॑श्वऽदाम्।यत्।नि।अया॑तन।गि॒रिम्॥  
अभ्रा॑जि।शर्धः॑।म॒रु॒तः॒।यत्।अ॒र्ण॒सम्।मोष॑थ।वृ॒क्षम्।क॒प॒नाऽइ॑व।वे॒ध॒सः॒।अध॑।स्म॒।नः॒।अ॒रम॑तिम्।स॒ऽजो॒ष॒सः॒।चक्षुः॑ऽइव।यन्त॑म्।अनु॑।ने॒ष॒थ॒।सु॒ऽगम्॥  
न।सः।जी॒य॒ते॒।म॒रु॒तः॒।न।ह॒न्य॒ते॒।न।स्रे॒ध॒ति॒।न।व्य॒थ॒ते॒।न।रि॒ष्य्त्।न।अ॒स्य॒।रायः॑।उप॑।द॒स्य॒न्ति॒।न।ऊ॒तयः॑।र्षि॑म्।वा॒।यम्।राजा॑नम्।वा॒।सुसू॑दथ॥  
नि॒युत्व॑न्तः।ग्रा॒म॒ऽजितः॑।यथा॑।नरः॑।अ॒र्य॒मणः॑।न।म॒रुतः॑।क॒व॒न्धिनः॑।पिन्व॑न्ति।उत्स॑म्।यत्।इ॒नासः॑।अस्व॑रन्।वि।उ॒न्द॒न्ति॒।पृ॒थि॒वीम्।मध्वः॑।अन्ध॑सा॥  
प्र॒वत्व॑ती।इ॒यम्।पृ॒थि॒वी।म॒रुत्ऽभ्यः॑।प्र॒वत्व॑ती।द्यौः।भ॒व॒ति॒।प्र॒यत्ऽभ्यः॑।प्र॒वत्व॑तीः।प॒थ्याः॑।अ॒न्तरि॑क्ष्याः।प्र॒वत्व॑न्तः।पर्व॑ताः।जी॒रऽदा॑नवः॥  
यत्।म॒रु॒तः॒।स॒ऽभ॒र॒सः॒।स्वः॒ऽन॒रः॒।सूर्ये॑।उत्ऽइ॑ते।मद॑थ।दि॒वः॒।न॒रः॒।न।वः॒।अश्वाः॑।श्र॒थ॒य॒न्त॒।अह॑।सिस्र॑तः।स॒द्यः।अ॒स्य।अध्व॑नः।पा॒रम्।अ॒श्नु॒थ॒॥  
अंसे॑षु।वः॒।ऋ॒ष्टयः॑।प॒त्ऽसु।खा॒दयः॑।वक्षः॑ऽसु।रु॒क्माः।म॒रु॒तः॒।रथे॑।शुभः॑।अ॒ग्निऽभ्रा॑जसः।वि॒ऽद्युतः॑।गभ॑स्त्योः।शिप्राः॑।शी॒ऋषऽसु॒।विऽत॑ताः।हि॒र॒ण्ययीः॑॥  
तम्।नाक॑म्।अ॒र्यः।अगृ॑भीतऽशोचिषम्।रुश॑त्।पिप्प॑लम्।म॒रु॒तः॒।वि।धू॒नु॒थ॒।सम्।अ॒च्य॒न्त॒।वृ॒जना॑।अति॑त्विषन्त।यत्।स्वर॑न्ति।घोष॑म्।विऽत॑तम्।ऋ॒त॒ऽयवः॑॥  
यु॒ष्माऽद॑त्तस्य।म॒रु॒तः॒।वि॒ऽचे॒त॒सः॒।रा॒यः।स्या॒म॒।र॒थ्यः॑।वय॑स्वतः।न।यः।युच्छ॑ति।ति॒ष्यः॑।यथा॑।दि॒वः।अ॒स्मे इति॑।रो॒र॒न्त॒।म॒रु॒तः॒।स॒ह॒स्रिण॑म्॥  
यू॒यम्।र॒यिम्।म॒रु॒तः॒।स्पा॒र्हऽवी॑रम्।यू॒यम्।ऋषि॑म्।अ॒व॒थ॒।साम॑ऽविप्रम्।यू॒यम्।अर्व॑न्तम्।भ॒र॒ताय॑।वाज॑म्।यू॒यम्।ध॒त्थ॒।राजा॑नम्।श्रु॒ष्टि॒ऽमन्त॑म्॥  
तत्।वः॒।या॒मि॒।द्रवि॑णम्।स॒द्यः॒ऽऊ॒त॒यः॒।येन॑।स्वः॑।न।त॒तना॑म।नॄन्।अ॒भि।इ॒दम्।सु।मे॒।म॒रु॒तः॒।ह॒र्य॒त॒।वचः॑।यस्य॑।तरे॑म।श॒तम्।हिमाः॑॥  
