

  
अच्छ॑।व॒द॒।त॒वस॑म्।गीः॒ऽभिः।आ॒भिः।स्तु॒हि।प॒र्जन्य॑म्।नम॑सा।वि॒वा॒स॒।कनि॑क्रदत्।वृ॒ष॒भः।जी॒रऽदा॑नुः।रेतः॑।द॒धा॒ति॑।ओष॑धीषु।गर्भ॑म्॥  
वि।वृ॒क्षान्।ह॒न्ति॒।उ॒त।ह॒न्ति॒।र॒क्षसः॑।विश्व॑म्।बि॒भा॒य॒।भुव॑नम्।म॒हाऽव॑धात्।उ॒त।अना॑गाः।ई॒ष॒ते॒।वृष्ण्य॑ऽवतः।यत्।प॒र्जन्यः॑।स्त॒नय॑न्।हन्ति॑।दुः॒ऽकृतः॑॥  
र॒थीऽइ॑व।कश॑या।अश्वा॑न्।अ॒भि॒ऽक्षि॒पन्।आ॒विः।दू॒तान्।कृ॒णु॒ते॒।व॒र्ष्या॑न्।अह॑।दू॒रात्।सिं॒हस्य॑।स्त॒नथाः॑।उत्।ई॒र॒ते॒।यत्।प॒र्जन्यः॑।कृ॒णु॒ते।व॒र्ष्य॑म्।नभः॑॥  
प्र।वाताः॑।वान्ति॑।प॒तय॑न्ति।वि॒ऽद्युतः॑।उत्।ओष॑धीः।जिह॑ते।पिन्व॑ते।स्वः॑।इरा॑।विश्व॑स्मै।भुव॑नाय।जा॒य॒ते॒।यत्।प॒र्जन्यः॑।पृ॒थि॒वीम्।रेत॑सा।अव॑ति॥  
यस्य॑।व्र॒ते।पृ॒थि॒वी।नन्न॑मीति।यस्य॑।व्र॒ते।श॒फऽवत्।जर्भु॑रीति।यस्य॑।व्र॒ते।ओष॑धीः।वि॒श्वऽरू॑पाः।सः।नः॒।प॒र्ज॒न्य॒।महि॑।शर्म॑।य॒च्छ॒॥  
दि॒वः।नः॒।वृ॒ष्टिम्।म॒रु॒तः॒।र॒री॒ध्व॒म्।प्र।पि॒न्व॒त॒।वृष्णः॑।अश्व॑स्य।धाराः॑।अ॒र्वाङ्।ए॒तेन॑।स्त॒न॒यि॒त्नुना॑।आ।इ॒हि॒।अ॒पः।नि॒ऽसि॒ञ्चन्।असु॑रः।पि॒ता।नाः॒॥  
अ॒भि।क्र॒न्द॒।स्त॒नय॑।गर्भ॑म्।आ।धाः॒।उ॒द॒न्ऽवता॑।परि॑।दी॒य॒।रथे॑न।दृति॑म्।सु।क॒र्ष॒।विऽसि॑तम्।न्य॑ञ्चम्।स॒माः।भ॒व॒न्तु॒।उ॒त्ऽवतः॑।नि॒ऽपा॒दाः॥  
म॒हान्त॑म्।कोश॑म्।उत्।अ॒च॒।नि।सि॒ञ्च॒।स्यन्द॑न्ताम्।कु॒ल्याः।विऽसि॑ताः।पु॒रस्ता॑त्।घृ॒तेन॑।द्यावा॑पृथि॒वी इति॑।वि।उ॒न्धि॒।सु॒ऽप्र॒पा॒नम्।भ॒व॒तु॒।अ॒घ्न्याभ्यः॑॥  
यत्।प॒र्ज॒न्य॒।कनि॑क्रदत्।स्त॒नय॑न्।हंसि॑।दुः॒ऽकृतः॑।प्रति॑।इ॒दम्।विश्व॑म्।मो॒द॒ते॒।यत्।किम्।च॒।पृ॒थि॒व्याम्।अधि॑॥  
अव॑र्षीः।व॒र्षम्।उत्।ऊँ॒ इति॑।सु।गृ॒भा॒य॒।अकः॑।धन्वा॑नि।अति॑ऽए॒त॒वै॒।ऊँ॒ इति॑।अजी॑जनः।ओष॑धीः।भोज॑नाय।कम्।उ॒त।प्र॒ऽजाभ्यः॑।अ॒वि॒दः॒।म॒नी॒षाम्॥  
