

  
प्र।शम्ऽत॑मा।वरु॑णम्।दीधि॑ती।गीः।मि॒त्रम्।भग॑म्।अदि॑तिम्।नू॒नम्।अ॒श्याः॒।पृष॑त्ऽयोनिः।पञ्च॑ऽहोता।शृ॒णो॒तु॒।अतू॑र्तऽपन्थाः।असु॑रः।म॒यः॒ऽभुः॥  
प्रति॑।मे॒।स्तोम॑म्।अदि॑तिः।ज॒गृ॒भ्या॒त्।सू॒नुम्।न।मा॒ता।हृद्य॑म्।सु॒ऽशेव॑म्।ब्रह्म॑।प्रि॒यम्।दे॒वऽहि॑तम्।यत्।अस्ति॑।अ॒हम्।मि॒त्रे।वरु॑णे।यत्।म॒यः॒ऽभुः॥  
उत्।ई॒र॒य॒।क॒विऽत॑मम्।क॒वी॒नाम्।उ॒नत्त॑।ए॒न॒म्।अ॒भि।मध्वा॑।घृ॒तेन॑।सः।नः॒।वसू॑नि।प्रऽय॑ता।हि॒तानि॑।च॒न्द्राणि॑।दे॒वः।स॒वि॒ता।सु॒वा॒ति॒॥  
सम्।इ॒न्द्र॒।नः॒।मन॑सा।ने॒षि॒।गोभिः॑।सम्।सू॒रिऽभिः॑।ह॒रि॒ऽवः॒।सम्।स्व॒स्ति।सम्।ब्रह्म॑णा।दे॒वऽहि॑त॒म्।यत्।अस्ति॑।सम्।दे॒वाना॑म्।सु॒ऽम॒त्या।य॒ज्ञिया॑नाम्॥  
दे॒वः।भगः॑।स॒वि॒ता।रा॒यः।अंशः॑।इन्द्रः॑।वृ॒त्रस्य॑।स॒म्ऽजितः॑।धना॑नाम्।ऋ॒भु॒क्षाः।वाजः॑।उ॒त।वा॒।पुर॑म्ऽधिः।अव॑न्तु।नः॒।अ॒मृता॑सः।तु॒रासः॑॥  
म॒रुत्व॑तः।अप्र॑तिऽइतस्य।जि॒ष्णोः।अजू॑र्यतः।प्र।ब्र॒वा॒म॒।कृ॒तानि॑।न।ते॒।पूर्वे॑।म॒घ॒ऽव॒न्।न।अप॑रासः।न।वी॒र्य॑म्।नूत॑नः।कः।च॒न।आ॒प॒॥  
उप॑।स्तु॒हि॒।प्र॒थ॒मम्।र॒त्न॒ऽधेय॑म्।बृह॒स्पति॑म्।स॒नि॒तार॑म्।धना॑नाम्।यः।शंस॑ते।स्तु॒व॒ते।शम्ऽभ॑विष्ठः।पु॒रु॒ऽवसुः॑।आ॒ऽगम॑त्।जोहु॑वानम्॥  
तव॑।ऊ॒तिऽभिः॑।सच॑मानाः।अरि॑ष्टाः।बृह॑स्पते।म॒घऽवा॑नः।सु॒ऽवीराः॑।ये।अ॒श्व॒ऽदाः।उ॒त।वा॒।सन्ति॑।गो॒ऽदाः।ये।व॒स्त्र॒ऽदाः।सु॒ऽभगाः॑।तेषु॑।रायः॑॥  
वि॒ऽस॒र्माण॑म्।कृ॒णु॒हि॒।वि॒त्तम्।ए॒षा॒म्।ये।भु॒ञ्जते॑।अपृ॑णन्तः।नः॒।उ॒क्थैः।अप॑ऽव्रतान्।प्र॒ऽस॒वे।व॒वृ॒धा॒नान्।ब्र॒ह्म॒ऽद्विषः॑।सूर्या॑त्।य॒व॒य॒स्व॒॥  
यः।ओह॑ते।र॒क्षसः॑।दे॒वऽवी॑तौ।अ॒च॒क्रेभिः॑।तम्।म॒रु॒तः॒।नि।या॒त॒।यः।वः॒।समी॑म्।श॒श॒मा॒नस्य॑।निन्दा॑त्।तु॒च्छ्यान्।कामा॑न्।क॒र॒ते॒।सि॒स्वि॒दा॒नः॥  
तम्।ऊँ॒ इति॑।स्तु॒हि॒।यः।सु॒ऽइ॒षुः।सु॒ऽधन्वा॑।यः।विश्व॑स्य।क्षय॑ति।भे॒ष॒जस्य॑।यक्ष्व॑।म॒हे।सौ॒म॒न॒साय॑।रु॒द्रम्।नमः॑ऽभिः।दे॒वम्।असु॑रम्।दु॒व॒स्य॒॥  
दमू॑नसः।अ॒पसः॑।ये।सु॒ऽहस्ताः॑।वृष्णः॑।पत्नीः॑।न॒द्यः॑।वि॒भ्व॒ऽत॒ष्टाः।सर॑स्वती।बृ॒ह॒त्ऽदि॒वा।उ॒त।रा॒का।द॒श॒स्यन्तीः॑।व॒रि॒व॒स्य॒न्तु॒।शु॒भ्राः॥  
प्र।सु।म॒हे।सु॒श॒र॒णाय॑।मे॒धाम्।गिर॑म्।भ॒रे॒।नव्य॑सीम्।जाय॑मानाम्।यः।आ॒ह॒नाः।दु॒हि॒तुः।व॒क्षणा॑सु।रू॒पा।मि॒ना॒नः।अकृ॑णोत्।इ॒दम्।नः॒॥  
प्र।सु॒ऽस्तु॒तिः।स्त॒नय॑न्तम्।रु॒वन्त॑म्।इ॒ळः।पति॑म्।ज॒रि॒तः॒।नू॒नम्।अ॒श्याः॒।यः।अ॒ब्दि॒ऽमान्।इय॑र्ति।प्र।वि॒ऽद्युता॑।रोद॑सी॒ इति॑।उ॒क्षमा॑णः॥  
ए॒षः।स्तोमः॑।मारु॑तम्।शर्धः॑।अच्छ॑।रु॒द्रस्य॑।सू॒नून्।यु॒व॒न्यून्।उत्।अ॒श्याः॒।कामः॑।रा॒ये।ह॒व॒ते॒।मा॒।स्व॒स्ति।उप॑।स्तु॒हि॒।पृष॑त्ऽअश्वान्।अ॒यासः॑॥  
प्र।ए॒षः।स्तोमः॑।पृ॒थि॒वीम्।अ॒न्तरि॑क्षम्।वन॒स्पती॑न्।ओष॑धीः।रा॒ये।अ॒श्याः॒।दे॒वःऽदे॑वः।सु॒ऽहवः॑।भू॒तु॒।मह्य॑म्।मा।नः॒।मा॒ता।पृ॒थि॒वी।दुः॒ऽम॒तौ।धा॒त्॥  
उ॒रौ।दे॒वाः॒।अ॒नि॒ऽबा॒धे।स्या॒म॒॥  
सम्।अ॒श्विनोः॑।अव॑सा।नूत॑नेन।म॒यः॒ऽभुवा॑।सु॒ऽप्रनी॑ती।ग॒मे॒म॒।आ।नः॒।र॒यिम्।व॒ह॒त॒म्।आ।उ॒त।वी॒रान्।आ।विश्वा॑नि।अ॒मृ॒ता॒।सौभ॑गानि॥  
