

  
हि॒र॒ण्य॒ऽग॒र्भः।सम्।अ॒व॒र्त॒त॒।अग्रे॑।भू॒तस्य॑।जा॒तः।पतिः॑।एकः॑।आ॒सी॒त्।सः।दा॒धा॒र॒।पृ॒थि॒वीम्।द्याम्।उ॒त।इ॒माम्।कस्मै॑।दे॒वाय॑।ह॒विषा॑।वि॒धे॒म॒॥  
यः।आ॒त्म॒ऽदाः।ब॒ल॒ऽदाः।यस्य॑।विश्वे॑।उ॒प॒ऽआस॑ते।प्र॒ऽशिष॑म्।यस्य॑।दे॒वाः।यस्य॑।छा॒याम्।ऋत॑म्।यस्य॑।मृ॒त्युः।कस्मै॑।दे॒वाय॑।ह॒विषा॑।वि॒धे॒म॒॥  
यः।प्रा॒ण॒तः।नि॒ऽमि॒ष॒तः।म॒हि॒ऽत्वा।एकः॑।इत्।राजा॑।जग॑तः।ब॒भूव॑।यः।ईशे॑।अ॒स्य।द्वि॒ऽपदः॑।चतुः॑ऽपदः।कस्मै॑।दे॒वाय॑।ह॒विषा॑।वि॒धे॒म॒॥  
यस्य॑।इ॒मे।हि॒मऽव॑न्तः।म॒हि॒ऽत्वा।यस्य॑।स॒मु॒द्रम्।र॒सया॑।स॒ह।आ॒हुः॒।यस्य॑।इ॒माः।प्र॒ऽदिशः॑।यस्य॑।बा॒हू इति॑।कस्मै॑।दे॒वाय॑।ह॒विषा॑।वि॒धे॒म॒॥  
येन॑।द्यौः।उ॒ग्रा।पृ॒थि॒वी।च॒।दृ॒ळ्हा।येन॑।स्व१॒॑रिति॑ स्वः॑।स्त॒भि॒तम्।येन॑।नाकः॑।यः।अ॒न्तरि॑क्षे।रज॑सः।वि॒ऽमानः॑।कस्मै॑।दे॒वाय॑।ह॒विषा॑।वि॒धे॒म॒॥  
यम्।क्रन्द॑सी॒ इति॑।अव॑सा।त॒स्त॒भा॒ने इति॑।अ॒भि।ऐक्षे॑ताम्।मन॑सा।रेज॑माने।यत्र॑।अधि॑।सूरः॑।उत्ऽइ॑तः।वि॒ऽभाति॑।कस्मै॑।दे॒वाय॑।ह॒विषा॑।वि॒धे॒म॒॥  
आपः॑।ह॒।यत्।बृ॒ह॒तीः।विश्व॑म्।आय॑न्।गर्भ॑म्।दधा॑नाः।ज॒नय॑न्तीः।अ॒ग्निम्।ततः॑।दे॒वाना॑म्।सम्।अ॒व॒र्त॒त॒।असुः॑।एकः॑।कस्मै॑।दे॒वाय॑।ह॒विषा॑।वि॒धे॒म॒॥  
यः।चि॒त्।आपः॑।म॒हि॒ना।प॒रि॒ऽअप॑श्यत्।दक्ष॑म्।दधा॑नाः।ज॒नय॑न्तीः।य॒ज्ञम्।यः।दे॒वेषु॑।अधि॑।दे॒वः।एकः॑।आसी॑त्।कस्मै॑।दे॒वाय॑।ह॒विषा॑।वि॒धे॒म॒॥  
मा।नः॒।हिं॒सी॒त्।ज॒नि॒ता।यः।पृ॒थि॒व्याः।यः।वा॒।दिव॑म्।स॒त्यऽध॑र्मा।ज॒जान॑।यः।च॒।अ॒पः।च॒न्द्राः।बृ॒ह॒तीः।ज॒जान॑।कस्मै॑।दे॒वाय॑।ह॒विषा॑।वि॒धे॒म॒॥  
प्रजा॑ऽपते।न।त्वत्।ए॒तानि॑।अ॒न्यः।विश्वा॑।जा॒तानि॑।परि॑।ता।ब॒भू॒व॒।यत्ऽका॑माः।ते॒।जु॒हु॒मः।तत्।नः॒।अ॒स्तु॒।व॒यम्।स्या॒म॒।पत॑यः।र॒यी॒णाम्॥  
