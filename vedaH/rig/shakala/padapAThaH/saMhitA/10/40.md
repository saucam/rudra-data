

  
रथ॑म्।यान्त॑म्।कुह॑।कः।ह॒।वा॒म्।न॒रा॒।प्रति॑।द्यु॒ऽमन्त॑म्।सु॒ऽवि॒ताय॑।भू॒ष॒ति॒।प्रा॒तः॒ऽयावा॑णम्।वि॒ऽभ्व॑म्।वि॒शेऽवि॑शे।वस्तोः॑ऽवस्तोः।वह॑मानम्।धि॒या।शमि॑॥  
कुह॑।स्वि॒त्।दो॒षा।कुह॑।वस्तोः॑।अ॒श्विना॑।कुह॑।अ॒भि॒ऽपि॒त्वम्।क॒र॒तः॒।कुह॑।ऊ॒ष॒तुः॒।कः।वा॒म्।श॒यु॒ऽत्रा।वि॒धवा॑ऽइव।दे॒वर॑म्।मर्य॑म्।न।योषा॑।कृ॒णु॒ते॒।स॒धऽस्थे॑।आ॥  
प्रा॒तः।ज॒रे॒थे॒ इति॑।ज॒र॒णाऽइ॑व।काप॑या।वस्तोः॑ऽवस्तोः।य॒ज॒ता।ग॒च्छ॒थः॒।गृ॒हम्।कस्य॑।ध्व॒स्रा।भ॒व॒थः॒।कस्य॑।वा॒।न॒रा॒।रा॒ज॒ऽपु॒त्राऽइ॑व।सव॑ना।अव॑।ग॒च्छ॒थः॒॥  
यु॒वाम्।मृ॒गाऽइ॑व।वा॒र॒णा।मृ॒ग॒ण्यवः॑।दो॒षा।वस्तोः॑।ह॒विषा॑।नि।ह्व॒या॒म॒हे॒।यु॒वम्।होत्रा॑म्।ऋ॒तु॒ऽथा।जुह्व॑ते।न॒रा॒।इष॑म्।जना॑य।व॒ह॒थः॒।शु॒भः॒।प॒ती॒ इति॑॥  
यु॒वा।ह॒।घोषा॑।परि॑।अ॒श्वि॒ना॒।य॒ती।राज्ञः॑।ऊ॒चे॒।दु॒हि॒ता।पृ॒च्छे।वा॒म्।न॒रा॒।भू॒तम्।मे॒।अह्ने॑।उ॒त।भू॒त॒म्।अ॒क्तवे॑।अश्व॑ऽवते।र॒थिने॑।शक्त॑म्।अर्व॑ते॥  
यु॒वम्।क॒वी इति॑।स्थः॒।परि॑।अ॒श्वि॒ना॒।रथ॑म्।विशः॑।न।कुत्सः॑।ज॒रि॒तुः।न॒शा॒य॒थः॒।यु॒वोः।ह॒।मक्षा॑।परि॑।अ॒श्वि॒ना॒।मधु॑।आ॒सा।भ॒र॒त॒।निः॒।कृ॒तम्।न।योष॑णा॥  
यु॒वम्।ह॒।भु॒ज्युम्।यु॒वम्।अ॒श्वि॒ना॒।वश॑म्।यु॒वम्।शि॒ञ्जार॑म्।उ॒शना॑म्।उप॑।आ॒र॒थुः॒।यु॒वः।ररा॑वा।परि॑।स॒ख्यम्।आ॒स॒ते॒।यु॒वोः।अ॒हम्।अव॑सा।सु॒म्नम्।आ।च॒के॒॥  
यु॒वम्।ह॒।कृ॒शम्।यु॒वम्।अ॒श्वि॒ना॒।श॒युम्।यु॒वम्।वि॒धन्त॑म्।वि॒धवा॑म्।उ॒रु॒ष्य॒थः॒।यु॒वम्।स॒निऽभ्यः॑।स्त॒नय॑न्तम्।अ॒श्वि॒ना॒।अप॑।व्र॒जम्।ऊ॒र्णु॒थः॒।स॒प्तऽआ॑स्यम्॥  
जनि॑ष्ठ।योषा॑।प॒तय॑त्।क॒नी॒न॒कः।वि।च॒।अरु॑हम्।वी॒रुधः॑।दं॒सनाः॑।अनु॑।आ।अ॒स्मै॒।री॒य॒न्ते॒।नि॒व॒नाऽइ॑व।सिन्ध॑वः।अ॒स्मै।अह्ने॑।भ॒व॒ति॒।तत्।प॒ति॒ऽत्व॒नम्॥  
जी॒वम्।रु॒द॒न्ति॒।वि।म॒य॒न्ते॒।अ॒ध्व॒रे।दी॒र्घाम्।अनु॑।प्रऽसि॑तिम्।दी॒धि॒युः॒।नरः॑।वा॒मम्।पि॒तृऽभ्यः॑।ये।इ॒दम्।स॒म्ऽए॒रि॒रे।मयः॑।पति॑ऽभ्यः।जन॑यः।प॒रि॒ऽस्वजे॑॥  
न।तस्य॑।वि॒द्म॒।तत्।ऊँ॒ इति॑।सु।प्र।वो॒च॒त॒।युवा॑।ह॒।यत्।यु॒व॒त्याः।क्षेति॑।योनि॑षु।प्रि॒यऽउ॑स्रियस्य।वृ॒ष॒भस्य॑।रे॒तिनः॑।गृ॒हम्।ग॒मे॒म॒।अ॒श्वि॒ना॒।तत्।उ॒श्म॒सि॒॥  
आ।वा॒म्।अ॒ग॒न्।सु॒ऽम॒तिः।वा॒जि॒नी॒व॒सू॒ इति॑ वाजिनीऽवसू।नि।अ॒श्वि॒ना॒।हृ॒त्ऽसु।कामाः॑।अ॒यं॒स॒त॒।अभू॑तम्।गो॒पा।मि॒थु॒ना।शु॒भः॒।प॒ती॒ इति॑।प्रि॒याः।अ॒र्य॒म्णः।दुर्या॑न्।अ॒शी॒म॒हि॒॥  
ता।म॒न्द॒सा॒ना।मनु॑षः।दु॒रो॒णे।आ।ध॒त्तम्।र॒यिम्।स॒हऽवी॑रम्।व॒च॒स्यवे॑।कृ॒तम्।ती॒र्थम्।सु॒ऽप्र॒पा॒नम्।शु॒भः॒।प॒ती॒ इति॑।स्था॒णुम्।प॒थे॒ऽस्थाम्।अप॑।दुः॒ऽम॒तिम्।ह॒त॒म्॥  
क्व॑।स्वि॒त्।अ॒द्य।क॒त॒मासु॑।अ॒श्विना॑।वि॒क्षु।द॒स्रा।मा॒द॒ये॒ते॒ इति॑।शु॒भः।पती॒ इति॑।कः।ई॒म्।नि।ये॒मे॒।क॒त॒मस्य॑।ज॒ग्म॒तुः॒।विप्र॑स्य।वा॒।यज॑मानस्य।वा॒।गृ॒हम्॥  
