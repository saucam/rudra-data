

  
कम्।नः॒।चि॒त्रम्।इ॒ष॒ण्य॒सि॒।चि॒कि॒त्वान्।पृ॒थु॒ऽग्मान॑म्।वा॒श्रम्।व॒वृ॒धध्यै॑।कत्।तस्य॑।दातु॑।शव॑सः।विऽउ॑ष्टौ।तक्ष॑त्।वज्र॑म्।वृ॒त्र॒ऽतुर॑म्।अपि॑न्वत्॥  
सः।हि।द्यु॒ता।वि॒ऽद्युता॑।वेति॑।साम॑।पृ॒थुम्।योनि॑म्।अ॒सु॒र॒ऽत्वा।स॒सा॒द॒।सः।सऽनी॑ळेभिः।प्र॒ऽस॒हा॒नः।अ॒स्य॒।भ्रातुः॑।न।ऋ॒ते।स॒प्तथ॑स्य।मा॒याः॥  
सः।वाज॑म्।याता॑।अप॑दुःऽपदा।यन्।स्वः॑ऽसाता।परि॑।स॒द॒त्।स॒नि॒ष्यन्।अ॒न॒र्वा।यत्।श॒तऽदु॑रस्य।वेदः॑।घ्नन्।शि॒श्नऽदे॑वान्।अ॒भि।वर्प॑सा।भूत्॥  
सः।य॒ह्व्यः॑।अ॒वनीः॑।गोषु॑।अर्वा॑।आ।जु॒हो॒ति॒।प्र॒ऽध॒न्या॑सु।सस्रिः॑।अ॒पादः॑।यत्र॑।युज्या॑सः।अ॒र॒थाः।द्रो॒णिऽअ॑श्वासः।ईर॑ते।घृ॒तम्।वाः॥  
सः।रु॒द्रेभिः॑।अश॑स्तऽवारः।ऋभ्वा॑।हि॒त्वी।गय॑म्।आ॒रेऽअ॑वद्यः।आ।अ॒गा॒त्।व॒म्रस्य॑।म॒न्ये॒।मि॒थु॒ना।विव॑व्री॒ इति॒ विऽव॑व्री।अन्न॑म्।अ॒भि॒ऽइत्य॑।अ॒रो॒द॒य॒त्।मु॒षा॒यन्॥  
सः।इत्।दास॑म्।तु॒वि॒ऽरव॑म्।पतिः॑।दन् ष॒ट्ऽऽअ॒क्षम्।त्रि॒ऽशी॒र्षाणम्।द॒म॒न्य॒त्।अ॒स्य।त्रि॒तः।नु।ओज॑सा।वृ॒धा॒नः।वि॒पा।व॒रा॒हम्।अयः॑ऽअग्रया।ह॒न्निति॑ हन्॥  
सः।द्रुह्व॑णे।मनु॑षे।ऊ॒र्ध्व॒सा॒नः।आ।सा॒वि॒ष॒त्।अ॒र्श॒सा॒नाय॑।शरु॑म्।सः।नृऽत॑मः।नहु॑षः।अ॒स्मत्।सुऽजा॑तः।पुरः॑।अ॒भि॒न॒त्।अर्ह॑न्।द॒स्यु॒ऽहत्ये॑॥  
सः।अ॒भ्रियः॑।न।यव॑से।उ॒द॒न्यन्।क्षया॑य।गा॒तुम्।वि॒दत्।नः॒।अ॒स्मे इति॑।उप॑।यत्।सीद॑त्।इन्दु॑म्।शरी॑रैः।श्ये॒नः।अयः॑ऽअपाष्टिः।ह॒न्ति॒।दस्यू॑न्॥  
सः।व्राध॑तः।श॒व॒सा॒नेभिः॑।अ॒स्य॒।कुत्सा॑य।शुष्ण॑म्।कृ॒पणे॑।परा॑।अ॒दा॒त्।अ॒यम्।क॒विम्।अ॒न॒य॒त्।श॒स्यमा॑नम्।अत्क॑म्।यः।अ॒स्य॒।सनि॑ता।उ॒त।नृ॒णाम्॥  
अ॒यम्।द॒श॒स्यन्।नर्ये॑भिः।अ॒स्य॒।द॒स्मः।दे॒वेभिः॑।वरु॑णः।न।मा॒यी।अ॒यम्।क॒नीनः॑।ऋ॒तु॒ऽपाः।अ॒वे॒दि॒।अमि॑मीत।अ॒ररु॑म्।यः।चतुः॑ऽपात्॥  
अ॒स्य।स्तोमे॑भिः।औ॒शि॒जः।ऋ॒जिश्वा॑।व्र॒जम्।द॒र॒य॒त्।वृ॒ष॒भेण॑।पिप्रोः॑।सुत्वा॑।यत्।य॒ज॒तः।दी॒दय॑त्।गीः।पुरः॑।इ॒या॒नः।अ॒भि।वर्प॑सा।भूत्॥  
ए॒व।म॒हः।अ॒सु॒र॒।व॒क्षथा॑य।व॒म्र॒कः।प॒ट्ऽभिः।उप॑।स॒र्प॒त्।इन्द्र॑म्।सः।इ॒या॒नः।क॒र॒ति॒।स्व॒स्तिम्।अ॒स्मै॒।इष॑म्।ऊर्ज॑म्।सु॒ऽक्षि॒तिम्।विश्व॑म्।आ।अ॒भा॒रित्य॑भाः॥  
