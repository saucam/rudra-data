

  
कुह॑।श्रु॒तः।इन्द्रः॑।कस्मि॑न्।अ॒द्य।जने॑।मि॒त्रः।न।श्रू॒य॒ते॒।ऋषी॑णाम्।वा॒।यः।क्षये॑।गुहा॑।वा॒।चर्कृ॑षे।गि॒रा॥  
इ॒ह।श्रु॒तः।इन्द्रः॑।अ॒स्मे इति॑।अ॒द्य।स्तवे॑।व॒ज्री।ऋची॑षमः।मि॒त्रः।न।यः।जने॑षु।आ।यशः॑।च॒क्रे।असा॑मि।आ॥  
म॒हः।यः।पतिः॑।शव॑सः।असा॑मि।आ।म॒हः।नृ॒म्णस्य॑।तू॒तु॒जिः।भ॒र्ता।वज्र॑स्य।धृ॒ष्णोः।पि॒ता।पु॒त्रम्ऽइ॑व।प्रि॒यम्॥  
यु॒जा॒नः।अश्वा॑।वात॑स्य।धुनी॒ इति॑।दे॒वः।दे॒वस्य॑।व॒ज्रि॒ऽवः॒।स्यन्ता॑।प॒था।वि॒रुक्म॑ता।सृ॒जा॒नः।स्तो॒षि॒।अध्व॑नः॥  
त्वम्।त्या।चि॒त्।वात॑स्य।अश्वा॑।आ।अ॒गाः॒।ऋ॒ज्रा।त्मना॑।वह॑ध्यै।ययोः॑।दे॒वः।न।मर्त्यः॑।य॒न्ता।नकिः॑।वि॒दाय्यः॑॥  
अध॑।ग्मन्ता॑।उ॒शना॑।पृ॒च्छ॒ते॒।वा॒म्।कत्ऽअ॑र्था।नः॒।आ।गृ॒हम्।आ।ज॒ग्म॒थुः॒।प॒रा॒कात्।दि॒वः।च॒।ग्मः।च॒।मर्त्य॑म्॥  
आ।नः॒।इ॒न्द्र॒।पृ॒क्ष॒से॒।अ॒स्माक॑म्।ब्रह्म॑।उत्ऽय॑तम्।तत्।त्वा॒।या॒चा॒म॒हे॒।अवः॑।शुष्ण॑म्।यत्।हन्।अमा॑नुषम्॥  
अ॒क॒र्मा।दसुः॑।अ॒भि।नः॒।अ॒म॒न्तुः।अ॒न्यऽव्र॑तः।अमा॑नुषः।त्वम्।तस्य॑।अ॒मि॒त्र॒ऽह॒न्।वधः॑।दा॒सस्य॑।द॒म्भ॒य॒॥  
त्वम्।नः॒।इ॒न्द्र॒।शू॒र॒।शूरैः॑।उ॒त।त्वाऽऊ॑तासः।ब॒र्हना॑।पु॒रु॒ऽत्रा।ते॒।वि।पू॒र्तयः॑।नव॑न्त।क्षो॒णयः॑।य॒था॒॥  
त्वम्।तान्।वृ॒त्र॒ऽहत्ये॑।चो॒दयः॒॒।नॄन्।का॒र्पा॒णे।शू॒र॒।व॒ज्रि॒ऽवः॒।गुहा॑।यदि॑।क॒वी॒नाम्।वि॒शाम्।नक्ष॑त्रऽशवसाम्॥  
म॒क्षु।ता।ते॒।इ॒न्द्र॒।दा॒नऽअ॑प्न॑सः।आ॒क्षा॒णे।शू॒र॒।व॒ज्रि॒ऽवः॒।यत्।ह॒।शुष्ण॑स्य।द॒म्भयः॑।जा॒तम्।विश्व॑म्।स॒याव॑ऽभिः॥  
मा।अ॒कु॒ध्र्य॑क्।इ॒न्द्र॒।शू॒र॒।वस्वीः॑।अ॒स्मे इति॑।भू॒व॒न्।अ॒भिष्ट॑यः।व॒यम्ऽव॑यम्।ते॒।आ॒सा॒म्।सु॒म्ने।स्या॒म॒।व॒ज्रि॒ऽवः॒॥  
अ॒स्मे इति॑।ता।ते॒।इ॒न्द्र॒।स॒न्तु॒।स॒त्या।अहिं॑सन्तीः।उ॒प॒ऽस्पृषः॑।वि॒द्याम॑।यासा॑म्।भुजः॑।धे॒नू॒नाम्।न।व॒ज्रि॒ऽवः॒॥  
अ॒ह॒स्ता।यत्।अ॒पदी॑।वर्ध॑त।क्षाः।शची॑भिः।वे॒द्याना॑म्।शुष्ण॑म्।परि॑।प्र॒ऽद॒क्षि॒णित्।वि॒श्वऽआ॑यवे।नि।शि॒श्न॒थः॒॥  
पिब॑ऽपिब।इत्।इ॒न्द्र॒।शू॒र॒।सोम॑म्।मा।रि॒ष॒ण्यः॒।व॒स॒वा॒न॒।वसुः॑।सन्।उ॒त।त्रा॒य॒स्व॒।गृ॒ण॒तः।म॒घोनः॑।म॒हः।च॒।रा॒यः।रे॒वतः॑।कृ॒धि॒।नः॒॥  
