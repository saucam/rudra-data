

  
य॒ज्ञस्य॑।वः॒।र॒थ्य॑म्।वि॒श्पति॑म्।वि॒शाम्।होता॑रम्।अ॒क्तोः।अति॑थिम्।वि॒भाऽव॑सुम्।शोच॑न्।शुष्का॑सु।हरि॑णीषु।जर्भु॑रत्।वृषा॑।के॒तुः।य॒ज॒तः।द्याम्।अ॒शा॒य॒त॒॥  
इ॒मम्।अ॒ञ्जः॒ऽपाम्।उ॒भये॑।अ॒कृ॒ण्व॒त॒।ध॒र्माण॑म्।अ॒ग्निम्।वि॒दथ॑स्य।साध॑नम्।अ॒क्तुम्।न।य॒ह्वम्।उ॒षसः॑।पु॒रःऽहि॑तम्।त॒नू॒३॒॑ऽनपा॑तम्।अ॒रु॒षस्य॑।निं॒स॒ते॒॥  
बट्।अ॒स्य॒।नी॒था।वि।प॒णेः।च॒।म॒न्म॒हे॒।व॒याः।अ॒स्य॒।प्रऽहु॑ताः।आ॒सुः॒।अत्त॑वे।य॒दा।घो॒रासः॑।अ॒मृ॒त॒ऽत्वम्।आश॑त।आत्।इत्।जन॑स्य।दैव्य॑स्य।च॒र्कि॒र॒न्॥  
ऋ॒तस्य॑।हि।प्रऽसि॑तिः।द्यौः।उ॒रु।व्यचः॑।नमः॑।म॒ही।अ॒रम॑तिः।पना॑यसी।इन्द्रः॑।मि॒त्रः।वरु॑णः।सम्।चि॒कि॒त्रि॒रे।अथो॒ इति॑।भगः॑।स॒वि॒ता।पू॒तऽद॑क्षसः॥  
प्र।रु॒द्रेण॑।य॒यिना॑।य॒न्ति॒।सिन्ध॑वः।ति॒रः।म॒हीम्।अ॒रम॑तिम्।द॒ध॒न्वि॒रे॒।येभिः॑।परि॑ऽज्मा।प॒रि॒ऽयन्।उ॒रु।ज्रयः॑।वि।रोरु॑वत्।ज॒ठरे॑।विश्व॑म्।उ॒क्षते॑॥  
क्रा॒णाः।रु॒द्राः।म॒रुतः॑।वि॒श्वऽकृ॑ष्टयः।दि॒वः।श्ये॒नासः॑।असु॑रस्य।नी॒ळयः॑।तेभिः॑।च॒ष्टे॒।वरु॑णः।मि॒त्रः।अ॒र्य॒मा।इन्द्रः॑।दे॒वेभिः॑।अ॒र्व॒शेभिः।अर्व॑शः॥  
इन्द्रे॑।भुज॑म्।श॒श॒मा॒नासः॑।आ॒श॒त॒।सूरः॑।दृशी॑के।वृष॑णः।च॒।पौंस्ये॑।प्र।ये।नु।अ॒स्य॒।अ॒र्हणा॑।त॒त॒क्षि॒रे।युज॑म्।वज्र॑म्।नृ॒ऽसद॑नेषु।का॒रवः॑॥  
सूरः॑।चि॒त्।आ।ह॒रितः॑।अ॒स्य॒।री॒र॒म॒त्।इन्द्रा॑त्।आ।कः।चि॒त्।भ॒य॒ते॒।तवी॑यसः।भी॒मस्य॑।वृष्णः॑।ज॒ठरा॑त्।अ॒भि॒ऽश्वसः॑।दि॒वेऽदि॑वे।सहु॑रिः।स्त॒न्।अबा॑धितः॥  
स्तोम॑म्।वः॒।अ॒द्य।रु॒द्राय॑।शिक्व॑से।क्ष॒यत्ऽवी॑राय।नम॑सा।दि॒दि॒ष्ट॒न॒।येभिः॑।शि॒वः।स्वऽवा॑न्।ए॒व॒याव॑ऽभिः।दि॒वः।सिस॑क्ति।स्वऽय॑शाः।निका॑मऽभिः॥  
ते।हि।प्र॒ऽजायाः॑।अभ॑रन्त।वि।श्रवः॑।बृह॒स्पतिः॑।वृ॒ष॒भः।सोम॑ऽजामयः।य॒ज्ञैः।अथ॑र्वा।प्र॒थ॒मः।वि।धा॒र॒य॒त्।दे॒वाः।दक्षैः॑।भृग॑वः।सम्।चि॒कि॒त्रि॒रे॒॥  
ते।हि।द्यावा॑पृथि॒वी इति॑।भूरि॑ऽरेतसा।नरा॒शंसः॑।चतुः॑ऽअङ्गः।य॒मः।अदि॑तिः।दे॒वः।त्वष्टा॑।द्र॒वि॒णः॒ऽदाः।ऋ॒भु॒क्षणः॑।प्र।रो॒द॒सी इति॑।म॒रुतः॑।विष्णुः॑।अ॒र्हि॒रे॒॥  
उ॒त।स्यः।नः॒।उ॒शिजा॑म्।उ॒र्वि॒या।क॒विः।अहिः॑।शृ॒णो॒तु॒।बु॒ध्न्यः॑।हवी॑मनि।सूर्या॒मासा॑।वि॒ऽचर॑न्ता।दि॒वि॒ऽक्षिता॑।धि॒या।श॒मी॒न॒हु॒षी॒ इति॑।अ॒स्य।बो॒ध॒त॒म्॥  
प्र।नः॒।पू॒षा।च॒रथ॑म्।वि॒श्वऽदे॑व्यः।अ॒पाम्।नपा॑त्।अ॒व॒तु॒।वा॒युः।इ॒ष्टये॑।आ॒त्मान॑म्।वस्यः॑।अ॒भि।वात॑म्।अ॒र्च॒त॒।तत्।अ॒श्वि॒ना॒।सु॒ऽह॒वा॒।याम॑नि।श्रु॒त॒म्॥  
वि॒शाम्।आ॒साम्।अभ॑यानाम्।अ॒धि॒ऽक्षित॑म्।गीः॒ऽभिः।ऊँ॒ इति॑।स्वऽय॑शसम्।गृ॒णी॒म॒सि॒।ग्नाभिः॑।विश्वा॑भिः।अदि॑तिम्।अ॒न॒र्वण॑म्।अ॒क्तोः।युवा॑नम्।नृ॒ऽमनाः॑।अध॑।पति॑म्॥  
रेभ॑त्।अत्र॑।ज॒नुषा॑।पूर्वः॑।अङ्गि॑राः।ग्रावा॑णः।ऊ॒र्ध्वाः॑।अ॒भि।च॒क्षुः॒।अ॒ध्व॒रम्।येभिः॑।विऽहा॑याः।अभ॑वत्।वि॒ऽच॒क्ष॒णः।पाथः॑।सु॒ऽमेक॑म्।स्वऽधि॑तिः।वन॑न्ऽवति॥  
