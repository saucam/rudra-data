

  
आ॒विः।अ॒भू॒त्।महि॑।माघो॑नम्।ए॒षा॒म्।विश्व॑म्।जी॒वम्।तम॑सः।निः।अ॒मो॒चि॒।महि॑।ज्योतिः॑।पि॒तृऽभिः॑।द॒त्तम्।आ।अ॒गा॒त्।उ॒रुः।पन्थाः॑।दक्षि॑णायाः।अ॒द॒र्शि॒॥  
उ॒च्चा।दि॒वि।दक्षि॑णाऽवन्तः।अ॒स्थुः॒।ये।अ॒श्व॒ऽदाः।स॒ह।ते।सूर्ये॑ण।हि॒र॒ण्य॒ऽदाः।अ॒मृत॒ऽत्वम्।भ॒ज॒न्ते॒।वा॒सः॒ऽदाः।सो॒म॒।प्र।ति॒र॒न्ते॒।आयुः॑॥  
दैवी॑।पू॒र्तिः।दक्षि॑णा।दे॒व॒ऽय॒ज्या।न।क॒व॒ऽअ॒रिभ्यः॑।न॒हि।ते।पृ॒णन्ति॑।अथ॑।नरः॑।प्रय॑तऽदक्षिणासः।अ॒व॒द्य॒ऽभि॒या।ब॒हवः॑।पृ॒ण॒न्ति॒॥  
श॒तऽधा॑रम्।वा॒युम्।अ॒र्कम्।स्वः॒ऽविद॑म्।नृ॒ऽचक्ष॑सः।ते॒।अ॒भि।च॒क्ष॒ते॒।ह॒विः।ये।पृ॒णन्ति॑।प्र।च॒।यच्छ॑न्ति।स॒म्ऽग॒मे।ते।दक्षि॑णाम्।दु॒ह॒ते॒।स॒प्तऽमा॑तरम्॥  
दक्षि॑णाऽवान्।प्र॒थ॒मः।हू॒तः।ए॒ति॒।दक्षि॑णाऽवान्।ग्रा॒म॒ऽनीः।अग्र॑म्।ए॒ति॒।तम्।ए॒व।म॒न्ये॒।नृ॒ऽपति॑म्।जना॑नाम्।यः।प्र॒थ॒मः।दक्षि॑णाम्।आ॒ऽवि॒वाय॑॥  
तम्।ए॒व।ऋषि॑म्।तम्।ऊँ॒ इति॑।ब्र॒ह्माण॑म्।आ॒हुः॒।य॒ज्ञ॒ऽन्य॑म्।सा॒म॒ऽगाम्।उ॒क्थ॒ऽशास॑म्।सः।शु॒क्रस्य॑।त॒न्वः॑।वे॒द॒।ति॒स्रः।यः।प्र॒थ॒मः।दक्षि॑णया।र॒राध॑॥  
दक्षि॑णा।अश्व॑म्।दक्षि॑णा।गाम्।द॒दा॒ति॒।दक्षि॑णा।च॒न्द्रम्।उ॒त।यत्।हिर॑ण्यम्।दक्षि॑णा।अन्न॑म्।व॒नु॒ते॒।यः।नः॒।आ॒त्मा।दक्षि॑णाम्।वर्म॑।कृ॒णु॒ते॒।वि॒ऽजा॒नन्॥  
न।भो॒जाः।म॒म्रुः॒।न।नि॒ऽअ॒र्थम्।ई॒युः॒।न।रि॒ष्य॒न्ति॒।न।व्य॒थ॒न्ते॒।ह॒।भो॒जाः।इ॒दम्।यत्।विश्व॑म्।भुव॑नम्।स्वः॑।च॒।ए॒तत्।सर्व॑म्।दक्षि॑णा।ए॒भ्यः॒।द॒दा॒ति॒॥  
भो॒जाः।जि॒ग्युः॒।सु॒र॒भिम्।योनि॑म्।अग्रे॑।भो॒जाः।जि॒ग्युः॒।व॒ध्व॑म्।या।सु॒ऽवासाः॑।भो॒जाः।जि॒ग्युः॒।अ॒न्तः॒ऽपेय॑म्।सुरा॑याः।भो॒जाः।जि॒ग्युः॒।ये।अहू॑ताः।प्र॒ऽयन्ति॑॥  
भो॒जाय॑।अश्व॑म्।सम्।मृ॒ज॒न्ति॒।आ॒शुम्।भो॒जाय॑।आ॒स्ते॒।क॒न्या॑।शुम्भ॑माना।भो॒जस्य॑।इ॒दम्।पु॒ष्क॒रिणी॑ऽइव।वेश्म॑।परि॑ऽकृतम्।दे॒व॒मा॒नाऽइ॑व।चि॒त्रम्॥  
भो॒जम्।अश्वाः॑।सु॒ष्ठु॒ऽवाहः॑।व॒ह॒न्ति॒।सु॒ऽवृत्।रथः॑।व॒र्त॒ते॒।दक्षि॑णायाः।भो॒जम्।दे॒वा॒सः॒।अ॒व॒त॒।भरे॑षु।भो॒जः।शत्रू॑न्।स॒म्ऽअ॒नी॒केषु॑।जेता॑॥  
