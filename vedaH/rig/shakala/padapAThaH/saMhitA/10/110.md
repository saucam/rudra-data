

  
सम्ऽइ॑द्धः।अ॒द्य।मनु॑षः।दु॒रो॒णे।दे॒वः।दे॒वान्।य॒ज॒सि॒।जा॒त॒ऽवे॒दः॒।आ।च॒।वह॑।मि॒त्र॒ऽम॒हः॒।चि॒कि॒त्वान्।त्वम्।दू॒तः।क॒विः।अ॒सि॒।प्रऽचे॑ताः॥  
तनू॑ऽनपात्।प॒थः।ऋ॒तस्य॑।याना॑न्।मध्वा॑।स॒म्ऽअ॒ञ्जन्।स्व॒द॒य॒।सु॒ऽजि॒ह्व॒।मन्मा॑नि।धी॒भिः।उ॒त।य॒ज्ञम्।ऋ॒न्धन्।दे॒व॒ऽत्रा।च॒।कृ॒णु॒हि॒।अ॒ध्व॒रम्।नः॒॥  
आ॒ऽजुह्वा॑नः।ईड्यः॑।वन्द्यः॑।च॒।आ।या॒हि॒।अ॒ग्ने॒।वसु॑ऽभिः।स॒ऽजोषाः॑।त्वम्।दे॒वाना॑म्।अ॒सि॒।य॒ह्व॒।होता॑।सः।ए॒ता॒न्।य॒क्षि॒।इ॒षि॒तः।यजी॑यान्॥  
प्रा॒चीन॑म्।ब॒र्हिः।प्र॒ऽदिशा॑।पृ॒थि॒व्याः।वस्तोः॑।अ॒स्याः।वृ॒ज्य॒ते॒।अग्रे॑।अह्ना॑म्।वि।ऊँ॒ इति॑।प्र॒थ॒ते॒।वि॒ऽत॒रम्।वरी॑यः।दे॒वेभ्यः॑।अदि॑तये।स्यो॒नम्॥  
व्यच॑स्वतीः।उ॒र्वि॒या।वि।श्र॒य॒न्ता॒म्।पति॑ऽभ्यः।न।जन॑यः।शुम्भ॑मानाः।देवीः॑।द्वा॒रः॒।बृ॒ह॒तीः॒।वि॒श्व॒म्ऽइ॒न्वाः॒।दे॒वेभ्यः॑।भ॒व॒त॒।सु॒प्र॒ऽअ॒य॒णाः॥  
आ।सु॒स्वय॑न्ती॒ इति॑।य॒ज॒ते इति॑।उपा॑के॒ इति॑।उ॒षसा॒नक्ता॑।स॒द॒ता॒म्।नि।योनौ॑।दि॒व्ये।योष॑णे॒ इति॑।बृ॒ह॒ती इति॑।सु॒रु॒क्मे इति॑ सु॒ऽरु॒क्मे।अधि॑।श्रिय॑म्।शु॒क्र॒ऽपिश॑म्।दधा॑ने॥  
दैव्या॑।होता॑रा।प्र॒थ॒मा।सु॒ऽवाचा॑।मिमा॑ना।य॒ज्ञम्।मनु॑षः।यज॑ध्यै।प्र॒ऽचो॒दय॑न्ता।वि॒दथे॑षु।का॒रू इति॑।प्रा॒चीन॑म्।ज्योतिः॑।प्र॒ऽदिशा॑।दि॒शन्ता॑॥  
आ।नः॒।य॒ज्ञम्।भार॑ती।तूय॑म्।ए॒तु॒।इळा॑।म॒नु॒ष्वत्।इ॒ह।चे॒तय॑न्ती।ति॒स्रः।दे॒वीः।ब॒र्हिः।आ।इ॒दम्।स्यो॒नम्।सर॑स्वती।सु॒ऽअप॑सः।स॒द॒न्तु॒॥  
यः।इ॒मे इति॑।द्यावा॑पृथि॒वी इति॑।जनि॑त्री॒ इति॑।रू॒पैः।अपिं॑शत्।भुव॑नानि।विश्वा॑।तम्।अ॒द्य।हो॒तः॒।इ॒षि॒तः।यजी॑यान्।दे॒वम्।त्वष्टा॑रम्।इ॒ह।य॒क्षि॒।वि॒द्वान्॥  
उ॒प॒ऽअव॑सृज।त्मन्या॑।स॒म्ऽअ॒ञ्जन्।दे॒वाना॑म्।पाथः॑।ऋ॒तु॒ऽथा।ह॒वींषि॑।वन॒स्पतिः॑।श॒मि॒ता।दे॒वः।अ॒ग्निः।स्वद॑न्तु।ह॒व्यम्।मधु॑ना।घृ॒तेन॑॥  
स॒द्यः।जा॒तः।वि।अ॒मि॒मी॒त॒।य॒ज्ञम्।अ॒ग्निः।दे॒वाना॑म्।अ॒भ॒व॒त्।पु॒रः॒ऽगाः।अ॒स्य।होतुः॑।प्र॒ऽदिशि॑।ऋ॒तस्य॑।वा॒चि।स्वाहा॑ऽकृतम्।ह॒विः।अ॒द॒न्तु॒।दे॒वाः॥  
