

  
उ॒द॒ऽप्रुतः॑।न।वयः॑।रक्ष॑माणाः।वाव॑दतः।अ॒भ्रिय॑स्यऽइव।घोषाः॑।गि॒रि॒ऽभ्रजः॑।न।ऊ॒र्मयः॑।मद॑न्तः।बृहस्पति॑म्।अ॒भि।अ॒र्काः।अ॒ना॒व॒न्॥  
सम्।गोभिः॑।आ॒ङ्गि॒र॒सः।नक्ष॑माणः।भगः॑ऽइव।इत्।अ॒र्य॒मण॑म्।नि॒ना॒य॒।जने॑।मि॒त्रः।न।दम्प॑ती॒ इति॒ दम्ऽप॑ती।अ॒न॒क्ति॒।बृह॑स्पते।वा॒जय॑।आ॒शून्ऽइ॑व।आ॒जौ॥  
सा॒धु॒ऽअ॒र्याः।अ॒ति॒थिनीः॑।इ॒षि॒राः।स्पा॒र्हाः।सु॒ऽवर्णाः॑।अ॒न॒व॒द्यऽरू॑पाः।बृह॒स्पतिः॑।पर्व॑तेभ्यः।वि॒ऽतूर्य॑।निः।गाः।ऊ॒पे॒।यव॑म्ऽइव।स्थि॒विऽभ्यः॑॥  
आ॒ऽप्रु॒षा॒यन्।मधु॑ना।ऋ॒तस्य॑।योनि॑म्।अ॒व॒ऽक्षि॒पन्।अ॒र्कः।उ॒ल्काम्ऽइ॑व।द्योः।बृह॒स्पतिः॑।उ॒द्धर॑न्।अश्म॑नः।गाः।भूम्याः॑।उ॒द्नाऽइ॑व।वि।त्वच॑म्।बि॒भे॒द॒॥  
अप॑।ज्योति॑षा।तमः॑।अ॒न्तरि॑क्षात्।उ॒द्नः।शीपा॑लम्ऽइव।वातः॑।आ॒ज॒त्।बृह॒स्पतिः॑।अ॒नु॒ऽमृश्य॑।व॒लस्य॑।अ॒भ्रम्ऽइ॑व।वातः॑।आ।च॒क्रे॒।आ।गाः॥  
य॒दा।व॒लस्य॑।पीय॑तः।जसु॑म्।भेत्।बृह॒स्पतिः॑।अ॒ग्नि॒तपः॑ऽभिः।अ॒र्कैः।द॒त्ऽभिः।न।जि॒ह्वा।परि॑ऽविष्टम्।आद॑त्।आ॒विः।नि॒धीन्।अ॒कृ॒णो॒त्।उ॒स्रिया॑णाम्॥  
बृह॒स्पतिः॑।अम॑त।हि।त्यत्।आ॒सा॒म्।नाम॑।स्व॒रीणा॑म्।सद॑ने।गुहा॑।यत्।आ॒ण्डाऽइ॑व।भि॒त्त्वा।श॒कु॒नस्य॑।गर्भ॑म्।उत्।उ॒स्रियाः॑।पर्व॑तस्य।त्मना॑।आ॒ज॒त्॥  
अश्ना॑।अपि॑ऽनद्धम्।मधु॑।परि॑।अ॒प॒श्य॒त्।मत्स्य॑म्।न।दी॒ने।उ॒दनि॑।क्षि॒यन्त॑म्।निः।तत्।ज॒भा॒र॒।च॒म॒सम्।न।वृ॒क्षात्।बृह॒स्पतिः॑।वि॒ऽर॒वेण॑।वि॒ऽकृत्य॑॥  
सः।उ॒षाम्।अ॒वि॒न्द॒त्।सः।स्व१॒॑रिति॑ स्वः॑।सः।अ॒ग्निम्।सः।अ॒र्केण॑।वि।ब॒बा॒धे॒।तमां॑सि।बृह॒स्पतिः॑।गोऽव॑पुषः।व॒लस्य॑।निः।म॒ज्जान॑म्।न।पर्व॑णः।ज॒भा॒र॒॥  
हि॒माऽइ॑व।प॒र्णा।मु॒षि॒ता।वना॑नि।बृह॒स्पति॑ना।अ॒कृ॒प॒य॒त्।व॒लः।गाः।अ॒न॒नु॒ऽकृ॒त्यम्।अ॒पु॒नरिति॑।च॒का॒र॒।यात्।सूर्या॒मासा॑।मि॒थः।उ॒त्ऽचरा॑तः॥  
अ॒भि।श्या॒वम्।न।कृश॑नेभिः।अश्व॑म्।नक्ष॑त्रेभिः।पि॒तरः॑।द्याम्।अ॒पिं॒श॒न्।रात्र्या॑म्।तमः॑।अद॑धुः।ज्योतिः॑।अह॑न्।बृह॒स्पतिः॑।भि॒नत्।अद्रि॑म्।वि॒दत्।गाः॥  
इ॒दम्।अ॒क॒र्म॒।नमः॑।अ॒भ्रि॒याय॑।यः।पू॒र्वीः।अनु॑।आ॒ऽनोन॑वीति।बृह॒स्पतिः॑।सः।हि।गोभिः॑।सः।अश्वः॑।सः।वी॒रेभिः॑।सः।नृऽभिः॑।नः॒।वयः॑।धा॒त्॥  
