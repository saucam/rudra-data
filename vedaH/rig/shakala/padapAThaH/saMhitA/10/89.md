

  
इन्द्र॑म्।स्त॒व॒।नृऽत॑मम्।यस्य॑।म॒ह्ना।वि॒ऽब॒बा॒धे।रो॒च॒ना।वि।ज्मः।अन्ता॑न्।आ।यः।प॒प्रौ।च॒र्षणि॒ऽधृत्।वरः॑ऽभिः।प्र।सिन्धु॑ऽभ्यः।रि॒रि॒चा॒नः।म॒हि॒ऽत्वा॥  
सः।सूर्यः॑।परि॑।उ॒रु।वरां॑सि।आ।इन्द्रः॑।व॒वृ॒त्या॒त्।रथ्या॑ऽइव।च॒क्रा।अति॑ष्ठन्तम्।अ॒प॒स्य॑म्।न।सर्ग॑म्।कृ॒ष्णा।तमां॑सि।त्विष्या॑।ज॒घा॒न॒॥  
स॒मा॒नम्।अ॒स्मै॒।अन॑पऽवृत्।अ॒र्च॒।क्ष्म॒या।दि॒वः।अस॑मम्।ब्रह्म॑।नव्य॑म्।वि।यः।पृ॒ष्ठाऽइ॑व।जनि॑मानि।अ॒र्यः।इन्द्रः॑।चि॒काय॑।न।सखा॑यम्।ई॒षे॥  
इन्द्रा॑य।गिरः॑।अनि॑शितऽसर्गाः।अ॒पः।प्र।ई॒र॒य॒म्।सग॑रस्य।बु॒ध्नात्।यः।अक्षे॑णऽइव।च॒क्रिया॑।शची॑भिः।विष्व॑क्।त॒स्तम्भ॑।पृ॒थि॒वीम्।उ॒त।द्याम्॥  
आपा॑न्तऽमन्युः।तृ॒पल॑ऽप्रभर्मा।धुनिः॑।शिमी॑ऽवान्।शरु॑ऽमान्।ऋ॒जी॒षी।सोमः॑।विश्वा॑नि।अ॒त॒सा।वना॑नि।न।अ॒र्वाक्।इन्द्र॑म्।प्र॒ति॒ऽमाना॑नि।दे॒भुः॒॥  
न।यस्य॑।द्यावा॑पृथि॒वी इति॑।न।धन्व॑।न।अ॒न्तरि॑क्षम्।न।अद्र॑यः।सोमः॑।अ॒क्षा॒रिति॑।यत्।अ॒स्य॒।म॒न्युः।अ॒धि॒ऽनी॒यमा॑नः।शृ॒णाति॑।वी॒ळु।रु॒जति॑।स्थि॒राणि॑॥  
ज॒घान॑।वृ॒त्रम्।स्वऽधि॑तिः।वना॑ऽइव।रु॒रोज॑।पुरः॑।अर॑दत्।न।सिन्धू॑न्।बि॒भेद॑।गि॒रिम्।नव॑म्।इत्।न।कु॒म्भम्।आ।गाः।इन्द्रः॑।अ॒कृ॒णु॒त॒।स्व॒युक्ऽभिः॑॥  
त्वम्।ह॒।त्यत्।ऋ॒ण॒ऽयाः।इ॒न्द्र॒।धीरः॑।अ॒सिः।न।पर्व॑।वृ॒जि॒ना।शृ॒णा॒सि॒।प्र।ये।मि॒त्रस्य॑।वरु॑णस्य।धाम॑।युज॑म्।न।जनाः॑।मि॒नन्ति॑।मि॒त्रम्॥  
प्र।ये।मि॒त्रम्।प्र।अ॒र्य॒मण॑म्।दुः॒ऽएवाः॑।प्र।स॒म्ऽगिरः॑।प्र।वरु॑णम्।मि॒नन्ति॑।नि।अ॒मित्रे॑षु।व॒धम्।इ॒न्द्र॒।तुम्र॑म्।वृष॑न्।वृषा॑णम्।अ॒रु॒षम्।शि॒शी॒हि॒॥  
इन्द्रः॑।दि॒वः।इन्द्रः॑।ई॒शे॒।पृ॒थि॒व्याः।इन्द्रः॑।अ॒पाम्।इन्द्रः॑।इत्।पर्व॑तानाम्।इन्द्रः॑।वृ॒धाम्।इन्द्रः॑।इत्।मेधि॑राणाम्।इन्द्रः॑।क्षेमे॑।योगे॑।हव्यः॑।इन्द्रः॑॥  
प्र।अ॒क्तुऽभ्यः॑।इन्द्रः॑।प्र।वृ॒धः।अह॑ऽभ्यः।प्र।अ॒न्तरि॑क्षात्।प्र।स॒मु॒द्रस्य॑।धा॒सेः।प्र।वात॑स्य।प्रथ॑सः।प्र।ज्मः।अन्ता॑त्।प्र।सिन्धु॑ऽभ्यः।रि॒रि॒चे॒।प्र।क्षि॒तिऽभ्यः॑॥  
प्र।शोशु॑चत्याः।उ॒षसः॑।न।के॒तुः।अ॒सि॒न्वा।ते॒।व॒र्त॒ता॒म्।इ॒न्द्र॒।हे॒तिः।अश्मा॑ऽइव।वि॒ध्य॒।दि॒वः।आ।सृ॒जा॒नः।तपि॑ष्ठेन।हेष॑सा।द्रोघ॑ऽमित्रान्॥  
अनु॑।अह॑।मासाः॑।अनु॑।इत्।वना॑नि।अनु॑।ओष॑धीः।अनु॑।पर्व॑तासः।अनु॑।इन्द्र॑म्।रोद॑सी॒ इति॑।वा॒व॒शा॒ने इति॑।अनु॑।आपः॑।अ॒जि॒ह॒त॒।जाय॑मानम्॥  
कर्हि॑।स्वि॒त्।सा।ते॒।इ॒न्द्र॒।चे॒त्या।अ॒स॒त्।अ॒घस्य॑।यत्।भि॒नदः॑।रक्षः॑।आ॒ऽईष॑त्।मि॒त्र॒ऽक्रुवः॑।यत्।शस॑ने।न।गावः॑।पृ॒थि॒व्याः।आ॒ऽपृक्।अ॒मु॒या।शय॑न्ते॥  
श॒त्रु॒ऽयन्तः॑।अ॒भि।ये।नः॒।त॒त॒स्रे।महि॑।व्राध॑न्तः।ओ॒ग॒णासः॑।इ॒न्द्र॒।अ॒न्धेन॑।अ॒मित्राः॑।तम॑सा।स॒च॒न्ता॒म्।सु॒ऽज्यो॒तिषः॑।अ॒क्तवः॑।तान्।अ॒भि।स्यु॒रिति॑ स्युः॥  
पु॒रूणि॑।हि।त्वा॒।सव॑ना।जना॑नाम्।ब्रह्मा॑णि।मन्द॑न्।गृ॒ण॒ताम्।ऋषी॑णाम्।इ॒माम्।आ॒ऽघोष॑न्।अव॑सा।सऽहू॑तिम्।ति॒रः।विश्वा॑न्।अर्च॑तः।या॒हि॒।अ॒र्वाङ्॥  
ए॒व।ते॒।व॒यम्।इ॒न्द्र॒।भु॒ञ्ज॒ती॒नाम्।वि॒द्याम॑।सु॒ऽम॒ती॒नाम्।नवा॑नाम्।वि॒द्याम॑।वस्तोः॑।अव॑सा।गृ॒णन्तः॑।वि॒श्वामि॑त्राः।उ॒त।ते॒।इ॒न्द्र॒।नू॒नम्॥  
शु॒नम्।हु॒वे॒म॒।म॒घऽवा॑नम्।इन्द्र॑म्।अ॒स्मिन्।भरे॑।नृऽत॑मम्।वाज॑ऽसातौ।शृ॒ण्वन्त॑म्।उ॒ग्रम्।ऊ॒तये॑।स॒मत्ऽसु॑।घ्नन्त॑म्।वृ॒त्राणि॑।स॒म्ऽजित॑म्।धना॑नाम्॥  
