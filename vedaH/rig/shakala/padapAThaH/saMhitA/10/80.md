

  
अ॒ग्निः।सप्ति॑म्।वा॒ज॒म्ऽभ॒रम्।द॒दा॒ति॒।अ॒ग्निः।वी॒रम्।श्रुत्य॑म्।क॒र्म॒निः॒ऽस्थाम्।अ॒ग्निः।रोद॑सी॒ इति॑।वि।च॒र॒त्।स॒म्ऽअ॒ञ्जन्।अ॒ग्निः।नारी॑म्।वी॒रऽकु॑क्षिम्।पुर॑म्ऽधिम्॥  
अ॒ग्नेः।अप्न॑सः।स॒म्ऽइत्।अ॒स्तु॒।भ॒द्रा।अ॒ग्निः।म॒ही इति॑।रोद॑सी॒ इति॑।आ।वि॒वे॒श॒।अ॒ग्निः।एक॑म्।चो॒द॒य॒त्।स॒मत्ऽसु॑।अ॒ग्निः।वृ॒त्राणि॑।द॒य॒ते॒।पु॒रूणि॑॥  
अ॒ग्निः।ह॒।त्यम्।जर॑तः।कर्ण॑म्।आ॒व॒।अ॒ग्निः।अ॒त्ऽभ्यः।निः।अ॒द॒ह॒त्।जरू॑थम्।अ॒ग्निः।अत्रि॑म्।घ॒र्मे।उ॒रु॒ष्य॒त्।अ॒न्तः।अ॒ग्निः।नृ॒ऽमेध॑म्।प्र॒ऽजया॑।अ॒सृ॒ज॒त्।सम्॥  
अ॒ग्निः।दा॒त्।द्रवि॑णम्।वी॒रऽपे॑शाः।अ॒ग्निः।ऋषि॑म्।यः।स॒हस्रा॑।स॒नोति॑।अ॒ग्निः।दि॒वि।ह॒व्यम्।आ।त॒ता॒न॒।अ॒ग्नेः।धामा॑नि।विऽभृ॑ता।पु॒रु॒ऽत्रा॥  
अ॒ग्निम्।उ॒क्थैः।ऋष॑यः।वि।ह्व॒य॒न्ते॒।अ॒ग्निम्।नरः॑।याम॑नि।बा॒धि॒तासः॑।अ॒ग्निम्।वयः॑।अ॒न्तरि॑क्षे।पत॑न्तः।अ॒ग्निः।स॒हस्रा॑।परि॑।या॒ति॒।गोना॑म्॥  
अ॒ग्निम्।विशः॑।ई॒ळ॒ते॒।मानु॑षीः।याः।अ॒ग्निम्।मनु॑षः।नहु॑षः।वि।जा॒ताः।अ॒ग्निः।गान्ध॑र्वीम्।प॒थ्या॑म्।ऋ॒तस्य॑।अ॒ग्नेः।गव्यू॑तिः।घृ॒ते।आ।निऽस॑त्ता॥  
अ॒ग्नये॑।ब्रह्म॑।ऋ॒भवः॑।त॒त॒क्षुः॒।अ॒ग्निम्।म॒हाम्।अ॒वो॒चा॒म॒।सु॒ऽवृ॒क्तिम्।अग्ने॑।प्र।अ॒व॒।ज॒रि॒तार॑म्।य॒वि॒ष्ठ॒।अग्ने॑।महि॑।द्रवि॑णम्।आ।य॒ज॒स्व॒॥  
