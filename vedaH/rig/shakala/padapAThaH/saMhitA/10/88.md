

  
ह॒विः।पान्त॑म्।अ॒जर॑म्।स्वः॒ऽविदि॑।दि॒वि॒ऽस्पृशि॑।आऽहु॑तम्।जुष्ट॑म्।अ॒ग्नौ।तस्य॑।भर्म॑णे।भुव॑नाय।दे॒वाः।धर्म॑णे।कम्।स्व॒धया॑।प॒प्र॒थ॒न्त॒॥  
गी॒र्णम्।भुव॑नम्।तम॑सा।अप॑ऽगूळ्हम्।आ॒विः।स्वः॑।अ॒भ॒व॒त्।जा॒ते।अ॒ग्नौ।तस्य॑।दे॒वाः।पृ॒थि॒वी।द्यौः।उ॒त।आपः॑।अर॑णयन्।ओष॑धीः।स॒ख्ये।अ॒स्य॒॥  
दे॒वेभिः॑।नु।इ॒षि॒तः।य॒ज्ञिये॑भिः।अ॒ग्निम्।स्तो॒षा॒णि॒।अ॒जर॑म्।बृ॒हन्त॑म्।यः।भा॒नुना॑।पृ॒थि॒वीम्।द्याम्।उ॒त।इ॒माम्।आ॒त॒तान॑।रोद॑सी॒ इति॑।अ॒न्तरि॑क्षम्॥  
यः।होता॑।आसी॑त्।प्र॒थ॒मः।दे॒वऽजु॑ष्टः।यम्।स॒म्ऽआञ्ज॑न्।आज्ये॑न।वृ॒णा॒नाः।सः।प॒त॒त्रि।इ॒त्व॒रम्।स्थाः।जग॑त्।यत्।श्वा॒त्रम्।अ॒ग्निः।अ॒कृ॒णो॒त्।जा॒तऽवे॑दाः॥  
यत्।जा॒त॒ऽवे॒दः॒।भुव॑नस्य।मू॒र्धन्।अति॑ष्ठः।अ॒ग्ने॒।स॒ह।रो॒च॒नेन॑।तम्।त्वा॒।अ॒हे॒म॒।म॒तिऽभिः॑।गीः॒ऽभिः।उ॒क्थैः।सः।य॒ज्ञियः॑।अ॒भ॒वः॒।रो॒द॒सि॒ऽप्राः॥  
मू॒र्धा।भु॒वः।भ॒व॒ति॒।नक्त॑म्।अ॒ग्निः।ततः॑।सूर्यः॑।जा॒य॒ते॒।प्रा॒तः।उ॒त्ऽयन्।मा॒याम्।ऊँ॒ इति॑।तु।य॒ज्ञिया॑नाम्।ए॒ताम्।अपः॑।यत्।तूर्णिः॑।चर॑ति।प्र॒ऽजा॒नन्॥  
दृ॒शेन्यः॑।यः।म॒हि॒ना।स॒म्ऽइ॒द्धः।अरो॑चत।दि॒विऽयो॑निः।वि॒भाऽवा॑।तस्मि॑न्।अ॒ग्नौ।सू॒क्त॒ऽवा॒केन॑।दे॒वाः।ह॒विः।विश्वे॑।आ।अ॒जु॒ह॒वुः॒।त॒नू॒ऽपाः॥  
सू॒क्त॒ऽवा॒कम्।प्र॒थ॒मम्।आत्।इत्।अ॒ग्निम्।आत्।इत्।ह॒विः।अ॒ज॒न॒य॒न्त॒।दे॒वाः।सः।ए॒षा॒म्।य॒ज्ञः।अ॒भ॒व॒त्।त॒नू॒ऽपाः।तम्।द्यौः।वे॒द॒।तम्।पृ॒थि॒वी।तम्।आपः॑॥  
यम्।दे॒वासः॑।अज॑नयन्त।अ॒ग्निम्।यस्मि॑न्।आ।अजु॑हवुः।भुव॑नानि।विश्वा॑।सः।अ॒र्चिषा॑।पृ॒थि॒वीम्।द्याम्।उ॒त।इ॒माम्।ऋ॒जु॒ऽयमा॑नः।अ॒त॒प॒त्।म॒हि॒ऽत्वा॥  
स्तोमे॑न।हि।दि॒वि।दे॒वासः॑।अ॒ग्निम्।अजी॑जनन्।शक्ति॑ऽभिः।रो॒द॒सि॒ऽप्राम्।तम्।ऊँ॒ इति॑।अ॒कृ॒ण्व॒न्।त्रे॒धा।भु॒वे।कम्।सः।ओष॑धीः।प॒च॒ति॒।वि॒श्वऽरू॑पाः॥  
य॒दा।इत्।ए॒न॒म्।अद॑धुः।य॒ज्ञिया॑सः।दि॒वि।दे॒वाः।सूर्य॑म्।आ॒दि॒ते॒यम्।य॒दा।च॒रि॒ष्णू इति॑।मि॒थु॒नौ।अभू॑ताम्।आत्।इत्।प्र।अ॒प॒श्य॒न्।भुव॑नानि।विश्वा॑॥  
विश्व॑स्मै।अ॒ग्निम्।भुव॑नाय।दे॒वाः।वै॒श्वा॒न॒रम्।के॒तुम्।अह्ना॑म्।अ॒कृ॒ण्व॒न्।आ।यः।त॒तान॑।उ॒षसः॑।वि॒ऽभा॒तीः।अपो॒ इति॑।ऊ॒र्णो॒ति॒।तमः॑।अ॒र्चिषा॑।यन्॥  
वै॒श्वा॒न॒रम्।क॒वयः॑।य॒ज्ञियाः॑।अ॒ग्निम्।दे॒वाः।अ॒ज॒न॒य॒न्।अ॒जु॒र्यम्।नक्ष॑त्रम्।प्र॒त्नम्।अमि॑नत्।च॒रि॒ष्णु।य॒क्षस्य॑।अधि॑ऽअक्षम्।त॒वि॒षम्।बृ॒हन्त॑म्॥  
वै॒श्वा॒न॒रम्।वि॒श्वहा॑।दी॒दि॒ऽवांस॑म्।मन्त्रैः॑।अ॒ग्निम्।क॒विम्।अच्छ॑।व॒दा॒मः॒।यः।म॒हि॒म्ना।प॒रि॒ऽब॒भूव॑।उ॒र्वी इति॑।उ॒त।अ॒वस्ता॑त्।उ॒त।दे॒वः।प॒रस्ता॑त्॥  
द्वे इति॑।स्रु॒ती इति॑।अ॒शृ॒ण॒व॒म्।पि॒तॄ॒णाम्।अ॒हम्।दे॒वाना॑म्।उ॒त।मर्त्या॑नाम्।ताभ्या॑म्।इ॒दम्।विश्व॑म्।एज॑त्।सम्।ए॒ति॒।यत्।अ॒न्त॒रा।पि॒तर॑म्।मा॒तर॑म्।च॒॥  
द्वे इति॑।स॒मी॒ची इति॑ सम्ऽई॒ची।बि॒भृ॒तः॒।चर॑न्तम्।शी॒र्ष॒तः।जा॒तम्।मन॑सा।विऽमृ॑ष्टम्।सः।प्र॒त्यङ्।विश्वा॑।भुव॑नानि।त॒स्थौ॒।अप्र॑ऽयुच्छन्।त॒रणिः॑।भ्राज॑मानः॥  
यत्र॑।वदे॑ते॒ इति॑।अव॑रः।परः॑।च॒।य॒ज्ञ॒ऽन्योः॑।क॒त॒रः।नौ॒।वि।वे॒द॒।आ।शे॒कुः॒।इत्।स॒ध॒ऽमाद॑म्।सखा॑यः।नक्ष॑न्त।य॒ज्ञम्।कः।इ॒दम्।वि।वो॒च॒त्॥  
कति॑।अ॒ग्नयः॑।कति॑।सूर्या॑सः।कति॑।उ॒षसः॑।कति॑।ऊँ॒ इति॑।स्वि॒त्।आपः॑।न।उ॒प॒ऽस्पिज॑म्।वः॒।पि॒त॒रः॒।व॒दा॒मि॒।पृ॒च्छामि॑।वः॒।क॒व॒यः॒।वि॒द्मने॑।कम्॥  
या॒व॒त्ऽमा॒त्रम्।उ॒षसः॑।न।प्रती॑कम्।सु॒ऽप॒र्ण्यः॑।वस॑ते।मा॒त॒रि॒श्वः॒।ताव॑त्।द॒धा॒ति॒।उप॑।य॒ज्ञम्।आ॒ऽयन्।ब्रा॒ह्म॒णः।होतुः॑।अव॑रः।नि॒ऽसीद॑न्॥  
