

  
दे॒वान्।हु॒वे॒।बृ॒हत्ऽश्र॑वसः।स्व॒स्तये॑।ज्यो॒तिः॒ऽकृतः॑।अ॒ध्व॒रस्य॑।प्रऽचे॑तसः।ये।व॒वृ॒धुः।प्र॒ऽत॒रम्।वि॒श्वऽवे॑दसः।इन्द्र॑ऽज्येष्ठासः।अ॒मृताः॑।ऋ॒त॒ऽवृधः॑॥  
इन्द्र॑ऽप्रसूताः।वरु॑णऽप्रशिष्टाः।ये।सूर्य॑स्य।ज्योति॑षः।भा॒गम्।आ॒न॒शुः।म॒रुत्ऽग॑णे।वृ॒जने॑।मन्म॑।धी॒म॒हि॒।माघो॑ने।य॒ज्ञम्।ज॒न॒य॒न्त॒।सू॒रयः॑॥  
इन्द्रः॑।वसु॑ऽभिः।परि॑।पा॒तु॒।नः॒।गय॑म्।आ॒दि॒त्यैः।नः॒।अदि॑तिः।शर्म॑।य॒च्छ॒तु॒।रु॒द्रः।रु॒द्रेभिः॑।दे॒वः।मृ॒ळ॒या॒ति॒।नः॒।त्वष्टा॑।नः॒।ग्नाभिः॑।सु॒वि॒ताय॑।जि॒न्व॒तु॒॥  
अदि॑तिः।द्यावा॑पृथि॒वी इति॑।ऋ॒तम्।म॒हत्।इन्द्रा॒विष्णू॒ इति॑।म॒रुतः॒।स्वः॑।बृ॒हत्।दे॒वान्।आ॒दि॒त्यान्।अव॑से।ह॒वा॒म॒हे॒।वसू॑न्।रु॒द्रान्।स॒वि॒तार॑म्।सु॒ऽदंस॑सम्॥  
सर॑स्वान्।धी॒भिः।वरु॑णः।धृ॒तऽव्र॑तः।पू॒षा।विष्णुः॑।म॒हि॒मा।वा॒युः।अ॒श्विना॑।ब्र॒ह्म॒ऽकृतः॑।अ॒मृताः॑।वि॒श्वऽवे॑दसः।शर्म॑।नः॒।यं॒स॒न्।त्रि॒ऽवरू॑थम्।अंह॑सः॥  
वृषा॑।य॒ज्ञः।वृष॑णः।स॒न्तु॒।य॒ज्ञियाः॑।वृष॑णः।दे॒वाः।वृष॑णः।ह॒विः॒ऽकृतः॑।वृष॑णा।द्यावा॑पृथि॒वी इति॑।ऋ॒तऽव॑री॒ इत्यृ॒तऽव॑री।वृषा॑।प॒र्जन्यः॑।वृष॑णः।वृ॒ष॒ऽस्तुभः॑॥  
अ॒ग्नीषोमा॑।वृष॑णा।वाज॑ऽसातये।पु॒रु॒ऽप्र॒श॒स्ता।वृष॑णौ।उप॑।ब्रु॒वे॒।यौ।ई॒जि॒रे।वृष॑णः।दे॒व॒ऽय॒ज्यया॑।ता।नः॒।शर्म॑।त्रि॒ऽवरू॑थम्।वि।यां॒स॒तः॒॥  
धृ॒तऽव्र॑ताः।क्ष॒त्रियाः॑।य॒ज्ञ॒निः॒ऽकृतः॑।बृ॒ह॒त्ऽदि॒वाः।अ॒ध्व॒राणा॑म्।अ॒भि॒ऽश्रियः॑।अ॒ग्निऽहो॑तारः।ऋ॒त॒ऽसापः॑।अ॒द्रुहः॑।अ॒पः।अ॒सृज॒न्।अनु॑।वृ॒त्र॒ऽतूर्ये॑॥  
द्यावा॑पृथि॒वी इति॑।ज॒न॒य॒न्।अ॒भि।व्र॒ता।आपः॑।ओष॑धीः।व॒निना॑नि।य॒ज्ञिया॑।अ॒न्तरि॑क्षम्।स्वः॑।आ।प॒प्रुः॒।ऊ॒तये॑।वश॑म्।दे॒वासः॑।त॒न्वि॑।नि।म॒मृ॒जुः॒॥  
ध॒र्तारः॑।दि॒वः।ऋ॒भवः॑।सु॒ऽहस्ताः॑।वा॒ता॒प॒र्ज॒न्या।म॒हि॒षस्य॑।त॒न्य॒तोः।आपः॑।ओष॑धीः।प्र।ति॒र॒न्तु॒।नः॒।गिरः॒।भगः॑।रा॒तिः।वा॒जिनः॑।य॒न्तु॒।मे॒।हव॑म्॥  
स॒मु॒द्रः।सिन्धुः॑।रजः॑।अ॒न्तरि॑क्षम्।अ॒जः।एक॑ऽपात्।त॒न॒यि॒त्नुः।अ॒र्ण॒वः।अहिः॑।बु॒ध्न्यः॑।शृ॒ण॒व॒त्।वचां॑सि।मे॒।विश्वे॑।दे॒वासः॑।उ॒त।सू॒रयः॑।मम॑॥  
स्याम॑।वः॒।मन॑वः।दे॒वऽवी॑तये।प्राञ्च॑म्।नः॒।य॒ज्ञम्।प्र।न॒य॒त॒।सा॒धु॒ऽया।आदी॑त्याः।रुद्राः॑।वस॑वः।सुऽदा॑नवः।इ॒मा।ब्रह्म॑।श॒स्यमा॑नानि।जि॒न्व॒त॒॥  
दैव्याः॑।होता॑रा।प्र॒थ॒मा।पु॒रःऽहि॑ता।ऋ॒तस्य॑।पन्था॑म्।अनु॑।ए॒मि॒।सा॒धु॒ऽया।क्षेत्र॑स्य।पति॑म्।प्रति॑ऽवेशम्।ई॒म॒हे॒।विश्वा॑न्।दे॒वान्।अ॒मृता॑न्।अप्र॑ऽयुच्छतः॥  
वसि॑ष्ठासः।पि॒तृ॒ऽवत्।वाच॑म्।अ॒क्र॒त॒।दे॒वान्।ईळा॑नाः।ऋ॒षि॒ऽवत्।स्व॒स्तये॑।प्री॒ताःऽइ॑व।ज्ञा॒तयः॑।काम॑म्।आ॒ऽइत्य॑।अ॒स्मे इति॑।दे॒वा॒सः।अव॑।धू॒नु॒त॒।वसु॑॥  
दे॒वान्।वसि॑ष्ठः।अ॒मृता॑न्।व॒व॒न्दे॒।ये।विश्वा॑।भुव॑ना।अ॒भि।प्र॒ऽत॒स्थुः।ते।नः॒।रा॒स॒न्ता॒म्।उ॒रु॒ऽगा॒यम्।अ॒द्य।यू॒यम्।पा॒त॒।स्व॒स्तिऽभिः॑।सदा॑।नः॒॥  
