

  
एकः॑।स॒मु॒द्रः।ध॒रुणः॑।र॒यी॒णाम्।अ॒स्मत्।हृ॒दः।भूरि॑ऽजन्मा।वि।च॒ष्टे॒।सिस॑क्ति।ऊधः॑।नि॒ण्योः।उ॒पऽस्थे॑।उत्स॑स्य।मध्ये॑।निऽहि॑तम्।प॒दम्।वेरिति॒ वेः॥  
स॒मा॒नम्।नी॒ळम्।वृष॑णः।वसा॑नाः।सम्।ज॒ग्मि॒रे॒।म॒हि॒षाः।अर्व॑तीभिः।ऋ॒तस्य॑।प॒दम्।क॒वयः॑।नि।पा॒न्ति॒।गुहा॑।नामा॑नि।द॒धि॒रे॒।परा॑णि॥  
ऋ॒त॒यिनी॒ इत्यृ॑त॒ऽयिनी॑।मा॒यिनी॒ इति॑।सम्।द॒धा॒ते॒ इति॑।मि॒त्वा।शिशु॑म्।ज॒ज्ञ॒तुः॒।व॒र्धय॑न्ती॒ इति॑।विश्व॑स्य।नाभि॑म्।चर॑तः।ध्रु॒वस्य॑।क॒वेः।चि॒त्।तन्तु॑म्।मन॑सा।वि॒ऽयन्तः॑॥  
ऋ॒तस्य॑।हि।व॒र्त॒नयः॑।सुऽजा॑तम्।इषः॑।वाजा॑य।प्र॒ऽदिवः॑।सच॑न्ते।अ॒धी॒वा॒सम्।रोद॑सी॒ इति॑।व॒व॒सा॒ने इति॑।घृ॒तैः।अन्नैः॑।व॒वृ॒धा॒ते॒ इति॑।मधू॑नाम्॥  
स॒प्त।स्वसॄः॑।अरु॑षीः।वा॒व॒शा॒नः।वि॒द्वान्।मध्वः॑।उत्।ज॒भा॒र॒।दृ॒शे।कम्।अ॒न्तः।ये॒मे॒।अ॒न्तरि॑क्षे।पु॒रा॒ऽजाः।इ॒च्छन्।व॒व्रिम्।अ॒वि॒द॒त्।पू॒ष॒णस्य॑॥  
स॒प्त।म॒र्यादाः॑।क॒वयः॑।त॒त॒क्षुः॒।तासा॑म्।एका॑म्।इत्।अ॒भि।अं॒हु॒रः।गा॒त्।आ॒योः।ह॒।स्क॒म्भः।उ॒प॒ऽमस्य॑।नी॒ळे।प॒थाम्।वि॒ऽस॒र्गे।ध॒रुणे॑षु।त॒स्थौ॒॥  
अस॑त्।च॒।स॒त्।च॒।प॒र॒मे।विऽओ॑मन्।दक्ष॑स्य।जन्म॑न्।अदि॑तेः।उ॒पऽस्थे॑।अ॒ग्निः।ह॒।नः॒।प्र॒थ॒म॒ऽजाः।ऋ॒तस्य॑।पूर्वे॑।आयु॑नि।वृ॒ष॒भः।च॒।धे॒नुः॥  
