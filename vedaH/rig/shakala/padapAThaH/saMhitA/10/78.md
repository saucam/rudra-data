

  
विप्रा॑सः।न।मन्म॑ऽभिः।सु॒ऽआ॒ध्यः॑।दे॒व॒ऽअ॒व्यः॑।न।य॒ज्ञैः।सु॒ऽअप्न॑सः।राजा॑नः।न।चि॒त्राः।सु॒ऽस॒न्दृशः॑।क्षि॒ती॒नाम्।न।मर्याः॑।अ॒रे॒पसः॑॥  
अ॒ग्निः।न।ये।भ्राज॑सा।रु॒क्मऽव॑क्षसः।वाता॑सः।न।स्व॒ऽयुजः॑।स॒द्यःऽऊ॑तयः।प्र॒ऽज्ञा॒तारः॑।न।ज्येष्ठाः॑।सु॒ऽनी॒तयः॑।सु॒ऽशर्मा॑णः।न।सोमाः॑।ऋ॒तम्।य॒ते॥  
वाता॑सः।न।ये।धुन॑यः।जि॒ग॒त्नवः॑।अ॒ग्नी॒नाम्।न।जि॒ह्वाः।वि॒ऽरो॒किणः॑।वर्म॑ण्ऽवन्तः॑।न।यो॒धाः।शिमी॑ऽवन्तः।पि॒तॄ॒णाम्।न।शंसाः॑।सु॒ऽरा॒तयः॑॥  
रथा॑नाम्।न।ये।अ॒राः।सऽना॑भयः।जि॒गी॒वांसः॑।न।शूराः॑।अ॒भिऽद्य॑वः।व॒रे॒ऽयवः॑।न।मर्याः॑।घृ॒त॒ऽप्रुषः॑।अ॒भि॒ऽस्व॒र्तारः॑।अ॒र्कम्।न।सु॒ऽस्तुभः॑॥  
अश्वा॑सः।न।ये।ज्येष्ठा॑सः।आ॒शवः॑।दि॒धि॒षवः॑।न।र॒थ्यः॑।सु॒ऽदान॑वः।आपः॑।न।नि॒म्नैः।उ॒दऽभिः॑।जि॒ग॒त्नवः॑।वि॒श्वऽरू॑पाः।अङ्गि॑रसः।न।साम॑ऽभिः॥  
ग्रावा॑णः।न।सू॒रयः॑।सिन्धु॑ऽमातरः।आ॒ऽद॒र्दि॒रासः॑।अद्र॑यः।न।वि॒श्वहा॑।शि॒शूलाः॑।न।क्री॒ळयः॑।सु॒ऽमा॒तरः॑।म॒हा॒ऽग्रा॒मः।न।याम॑न्।उ॒त।त्वि॒षा॥  
उ॒षसा॑म्।न।के॒तवः॑।अ॒ध्व॒र॒ऽश्रियः॑।शु॒भ॒म्ऽयवः॑।न।अ॒ञ्जिऽभिः॑।वि।अ॒श्वि॒त॒न्।सिन्ध॑वः।न।य॒यियः॑।भ्राज॑त्ऽऋष्टयः।प॒रा॒ऽवतः॑।न।योज॑नानि।म॒मि॒रे॒॥  
सु॒ऽभा॒गान्।नः॒।दे॒वाः॒।कृ॒णु॒त॒।सु॒ऽरत्ना॑न्।अ॒स्मान्।स्तो॒तॄन्।म॒रु॒तः॒।व॒वृ॒धा॒नाः।अधि॑।स्तो॒त्रस्य॑।स॒ख्यस्य॑।गा॒त॒।स॒नात्।हि।वः॒।र॒त्न॒ऽधेया॑नि।सन्ति॑॥  
