

  
प्र।ते॒।रथ॑म्।मि॒थु॒ऽकृत॑म्।इन्द्रः॑।अ॒व॒तु॒।धृ॒ष्णु॒ऽया।अ॒स्मिन्।आ॒जौ।पु॒रु॒ऽहू॒त॒।श्र॒वाय्ये॑।ध॒न॒ऽभ॒क्षेषु॑।नः॒।अ॒व॒॥  
उत्।स्म॒।वातः॑।व॒ह॒ति॒।वासः॑।अ॒स्याः॒।अधि॑ऽरथम्।यत्।अज॑यत्।स॒हस्र॑म्।र॒थीः।अ॒भू॒त्।मु॒द्ग॒लानी॑।गवि॑ष्टौ।भरे॑।कृ॒तम्।वि।अ॒चे॒त्।इ॒न्द्र॒ऽसे॒ना॥  
अ॒न्तः।य॒च्छ॒।जिघां॑सतः।वज्र॑म्।इ॒न्द्र॒।अ॒भि॒ऽदास॑तः।दास॑स्य।वा॒।म॒घ॒ऽव॒न्।आर्य॑स्य।वा॒।स॒नु॒तः।य॒व॒य॒।व॒धम्॥  
उ॒द्नः।ह्र॒दम्।अ॒पि॒ब॒त्।जर्हृ॑षाणः।कूट॑म्।स्म॒।तृं॒हत्।अ॒भिऽमा॑तिम्।ए॒ति॒।प्र।मु॒ष्कऽभा॑रः।श्रवः॑।इ॒च्छमा॑नः।अ॒जि॒रम्।बा॒हू इति॑।अ॒भ॒र॒त्।सिसा॑सन्॥  
नि।अ॒क्र॒न्द॒य॒न्।उ॒प॒ऽयन्तः॑।ए॒न॒म्।अमे॑हयन्।वृ॒ष॒भम्।मध्ये॑।आ॒जेः।तेन॑।सूभ॑र्वम्।श॒तऽव॑त्।स॒हस्र॑म्।गवा॑म्।मुद्ग॑लः।प्र॒ऽधने॑।जि॒गा॒य॒॥  
क॒र्कऽदे॑वे।वृ॒ष॒भः।आ॒सी॒त्।अवा॑वचीत्।सार॑थिः।अ॒स्य॒।के॒शी।दुधेः॑।यु॒क्तस्य॑।द्रव॑तः।स॒ह।अन॑सा।ऋ॒च्छन्ति॑।स्म॒।निः॒ऽपदः॑।मु॒द्ग॒लानी॑म्॥  
उ॒त।प्र॒ऽधिम्।उत्।अ॒ह॒न्।अ॒स्य॒।वि॒द्वान्।उप॑।अ॒यु॒न॒क्।वंस॑गम्।अत्र॑।शिक्ष॑न्।इन्द्रः॑।उत्।आ॒व॒त्।पति॑म्।अघ्न्या॑नाम्।अरं॑हत।पद्या॑भिः।क॒कुत्ऽमा॑न्॥  
शु॒नम्।अ॒ष्ट्रा॒ऽवी।अ॒च॒र॒त्।क॒प॒र्दी।व॒र॒त्रायाम्।दारु॑।आ॒ऽनह्य॑मानः।नृ॒म्नानि॑।कृ॒ण्वन्।ब॒हवे॑।जना॑य।गाः।प॒स्प॒शा॒नः।तवि॑षीः।अ॒ध॒त्त॒॥  
इ॒मम्।तम्।प॒श्य॒।वृ॒ष॒भस्य॑।युञ्ज॑म्।काष्ठा॑याः।मध्ये॑।द्र॒ुऽघ॒णम्।शया॑नम्।येन॑।जि॒गाय॑।स॒तऽव॑त्।स॒हस्र॑म्।गवा॑म्।मुद्ग॑लः।पृ॒त॒नाज्ये॑षु॥  
आ॒रे।अ॒घा।कः।नु।इ॒त्था।द॒द॒र्श॒।यम्।यु॒ञ्जन्ति॑।तम्।ऊँ॒ इति॑।आ।स्था॒प॒य॒न्ति॒।न।अ॒स्मै॒।तृण॑म्।न।उ॒द॒कम्।आ।भ॒र॒न्ति॒।उत्ऽत॑रः।धु॒रः।व॒ह॒ति॒।प्र॒ऽदेदि॑शत्॥  
प॒रि॒वृ॒क्ताऽइ॑व।प॒ति॒ऽविद्य॑म्।आ॒न॒ट्।पीप्या॑ना।कूच॑क्रेणऽइव।सि॒ञ्चन्।ए॒ष॒ऽए॒ष्या॑।चि॒त्।र॒थ्या॑।ज॒ये॒म॒।सु॒ऽम॒ङ्गल॑म्।सिन॑ऽवत्।अ॒स्तु॒।सा॒तम्॥  
त्वम्।विश्व॑स्य।जग॑तः।चक्षुः॑।इ॒न्द्र॒।अ॒सि॒।चक्षु॑षः।वृषा॑।यत्।आ॒जिम्।वृष॑णा।सिसा॑ससि।चो॒दय॑न्।वध्रि॑णा।यु॒जा॥  
