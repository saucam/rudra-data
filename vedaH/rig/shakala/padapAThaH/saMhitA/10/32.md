

  
प्र।सु।ग्मन्ता॑।धि॒य॒सा॒नस्य॑।स॒क्षणि॑।व॒रेभिः॑।व॒रान्।अ॒भि।सु।प्र॒ऽसीद॑तः।अ॒स्माक॑म्।इन्द्रः॑।उ॒भय॑म्।जु॒जो॒ष॒ति॒।यत्।सो॒म्यस्य॑।अन्ध॑सः।बुबो॑धति॥  
वि।इ॒न्द्र॒।या॒सि॒।दि॒व्यानि॑।रो॒च॒ना।वि।पार्थि॑वानि।रज॑सा।पु॒रु॒ऽस्तु॒त॒।ये।त्वा॒।वह॑न्ति।मुहुः॑।अ॒ध्व॒रान्।उप॑।ते।सु।व॒न्व॒न्तु॒।व॒ग्व॒नान्।अ॒रा॒धसः॑॥  
तत्।इत्।मे॒।छ॒न्त्स॒त्।वपु॑षः।वपुः॑ऽतरम्।पु॒त्रः।यत्।जान॑म्।पि॒त्रोः।अ॒धि॒ऽइय॑ति।जा॒या।पति॑म्।व॒ह॒ति॒।व॒नुना॑।सु॒ऽमत्।पुं॒सः।इत्।भ॒द्रः।व॒ह॒तुः।परि॑ऽकृतः॥  
तत्।इत्।स॒धऽस्थ॑म्।अ॒भि।चारु॑।दी॒ध॒य॒।गावः॑।यत्।शास॑न्।व॒ह॒तुम्।न।धे॒नवः॑।मा॒ता।यत्।मन्तुः॑।यू॒थस्य॑।पू॒र्व्या।अ॒भि।वा॒णस्य॑।स॒प्तऽधा॑तुः।इत्।जनः॑॥  
प्र।वः॒।अच्छ॑।रि॒रि॒चे॒।दे॒व॒ऽयुः।प॒दम्।एकः॑।रु॒द्रेभिः॑।या॒ति॒।तु॒र्वणिः॑।ज॒रा।वा॒।येषु॑।अ॒मृते॑षु।दा॒वने॑।परि॑।वः॒।ऊमे॑भ्यः।सि॒ञ्च॒त॒।मधु॑॥  
नि॒ऽधी॒यमा॑नम्।अप॑ऽगूळ्हम्।अ॒प्ऽसु।प्र।मे॒।दे॒वाना॑म्।व्र॒त॒ऽपाः।उ॒वा॒च॒।इन्द्रः॑।वि॒द्वान्।अनु॑।हि।त्वा॒।च॒चक्ष॑।तेन॑।अ॒हम्।अ॒ग्ने॒।अनु॑ऽशिष्टः।आ।अ॒गा॒म्॥  
अक्षे॑त्रऽवित्।क्षे॒त्र॒ऽविद॑म्।हि।अप्रा॑ट्।सः।प्र।ए॒ति॒।क्षे॒त्र॒ऽविदा॑।अनु॑ऽशिष्टः।ए॒तत्।वै॒।भ॒द्रम्।अ॒नु॒ऽशास॑नस्य।उ॒त।स्रु॒तिम्।वि॒न्द॒ति॒।अ॒ञ्ज॒सीना॑म्॥  
अ॒द्य।इत्।ऊँ॒ इति॑।प्र।आ॒णी॒त्।अम॑मन्।इ॒मा।अहा॑।अपि॑ऽवृतः।अ॒ध॒य॒त्।मा॒तुः।ऊधः॑।आ।ई॒म्।ए॒न॒म्।आ॒प॒।ज॒रि॒मा।युवा॑नम्।अहे॑ळन्।वसुः॑।सु॒ऽमनाः॑।ब॒भू॒व॒॥  
ए॒तानि॑।भ॒द्रा।क॒ल॒श॒।क्रि॒या॒म॒।कुरु॑ऽश्रवण।दद॑तः।म॒घानि॑।दा॒नः।इत्।वः॒।म॒घ॒ऽवा॒नः॒।सः।अ॒स्तु॒।अ॒यम्।च॒।सोमः॑।हृ॒दि।यम्।बिभ॑र्मि॥  
