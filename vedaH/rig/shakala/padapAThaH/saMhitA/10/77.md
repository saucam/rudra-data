

  
अ॒भ्र॒ऽप्रुषः॑।न।वा॒चा।प्रु॒ष॒।वसु॑।ह॒विष्म॑न्तः।न।य॒ज्ञाः।वि॒ऽजा॒नुषः॑।सु॒ऽमारु॑तम्।न।ब्र॒ह्माण॑म्।अ॒र्हसे॑।ग॒णम्।अ॒स्तो॒षि॒।ए॒षा॒म्।न।शो॒भसे॑॥  
श्रि॒ये।मर्या॑सः।अ॒ञ्जीन्।अ॒कृ॒ण्व॒त॒।सु॒ऽमारु॑तम्।न।पू॒र्वीः।अति॑।क्षपः॑।दि॒वः।पु॒त्रासः॑।एताः॑।न।ये॒ति॒रे॒।आ॒दि॒त्यासः॑।ते।अ॒क्राः।न।व॒वृ॒धुः॒॥  
प्र।ये।दि॒वः।पृ॒थि॒व्याः।न।ब॒र्हणा॑।त्मना॑।रि॒रि॒च्रे।अ॒भ्रात्।न।सूर्यः॑।पाज॑स्वन्तः।न।वी॒राः।प॒न॒स्यवः॑।रि॒शाद॑सः।न।मर्याः॑।अ॒भिऽद्य॑वः॥  
यु॒ष्माक॑म्।बु॒ध्ने।अ॒पाम्।न।याम॑नि।वि॒थु॒र्यति॑।न।म॒ही।श्र॒थ॒र्यति॑।वि॒श्वऽप्सुः॑।य॒ज्ञः।अ॒र्वाक्।अ॒यम्।सु।वः॒।प्रय॑स्वन्तः।न।स॒त्राचः॑।आ।ग॒त॒॥  
यू॒यम्।धूः॒ऽसु।प्र॒ऽयुजः॑।न।र॒श्मिऽभिः॑।ज्योति॑ष्मन्तः।न।भा॒सा।विऽउ॑ष्टिषु।श्ये॒नासः॑।न।स्वऽय॑शसः।रि॒शाद॑सः।प्र॒वासः॑।न।प्रऽसि॑तासः।प॒रि॒ऽप्रुषः॑॥  
प्र।यत्।वह॑ध्वे।म॒रु॒तः॒।प॒रा॒कात्।यू॒यम्।म॒हः।स॒म्ऽवर॑णस्य।वस्वः॑।वि॒दा॒नासः॑।व॒स॒वः॒।राध्य॑स्य।आ॒रात्।चि॒त्।द्वेषः॑।स॒नु॒तः।यु॒यो॒त॒॥  
यः।उ॒त्ऽऋचि॑।य॒ज्ञे।अ॒ध्व॒रे॒ऽस्थाः।म॒रुत्ऽभ्यः॑।न।मानु॑षः।ददा॑शत्।रे॒वत्।सः।वयः॑।द॒ध॒ते॒।सु॒ऽवीर॑म्।सः।दे॒वाना॑म्।अपि॑।गो॒ऽपी॒थे।अ॒स्तु॒॥  
ते।हि।य॒ज्ञेषु॑।य॒ज्ञिया॑सः।ऊमाः॑।आ॒दि॒त्येन॑।नाम्ना॑।शम्ऽभ॑विष्ठाः।ते।नः॒।अ॒व॒न्तु॒।र॒थ॒ऽतूः।म॒नी॒षाम्।म॒हः।च॒।याम॑न्।अ॒ध्व॒रे।च॒का॒नाः॥  
