

  
आ।नः॒।दे॒वाना॑म्।उप॑।वे॒तु॒।शंसः॑।विश्वे॑भिः।तु॒रैः।अव॑से।यज॑त्रः।तेभिः॑।व॒यम्।सु॒ऽस॒खायः॑।भ॒वे॒म॒।तर॑न्तः।विश्वा॑।दुः॒ऽइ॒ता।स्या॒म॒॥  
परि॑।चि॒त्।मर्तः॑।द्रवि॑णम्।म॒म॒न्या॒त्।ऋ॒तस्य॑।प॒था।न॒म॒सा।वि॒वा॒से॒त्।उ॒त।स्वेन॑।क्रतु॑ना।सम्।व॒दे॒त॒।श्रेयां॑सम्।दक्ष॑म्।मन॑सा।ज॒गृ॒भ्या॒त्॥  
अधा॑यि।धी॒तिः।अस॑सृग्रम्।अंशाः॑।ती॒र्थे।न।द॒स्मम्।उप॑।य॒न्ति॒।ऊमाः॑।अ॒भि।आ॒न॒श्म॒।सु॒वि॒तस्य॑।शू॒षम्।नवे॑दसः।अ॒मृता॑नाम्।अ॒भू॒म॒॥  
नित्यः॑।चा॒क॒न्या॒त्।स्वऽप॑तिः।दमू॑नाः।यस्मै॑।ऊँ॒ इति॑।दे॒वः।स॒वि॒ता।ज॒जान॑।भगः॑।वा॒।गोभिः॑।अ॒र्य॒मा।ई॒म्।अ॒न॒ज्या॒त्।सः।अ॒स्मै॒।चारुः॑।छ॒द॒य॒त्।उ॒त।स्या॒त्॥  
इ॒यम्।सा।भू॒याः॒।उ॒षसा॑म्ऽइव।क्षाः।यत्।ह॒।क्षु॒ऽमन्तः॑।शव॑सा।स॒म्ऽआय॑न्।अ॒स्य।स्तु॒तिम्।ज॒रि॒तुः।भिक्ष॑माणाः।आ।नः॒।श॒ग्मासः॑।उप॑।य॒न्तु॒।वाजाः॑॥  
अ॒स्य।इत्।ए॒षा।सु॒ऽम॒तिः।प॒प्र॒था॒ना।अभ॑वत्।पू॒र्व्या।भूम॑ना।गौः।अ॒स्य।सऽनी॑ळाः।असु॑रस्य।योनौ॑।स॒मा॒ने।आ।भर॑णे।बिभ्र॑माणाः॥  
किम्।स्वि॒त्।वन॑म्।कः।ऊँ॒ इति॑।सः।वृ॒क्षः।आ॒स॒।यतः॑।द्यावा॑पृथि॒वी इति॑।निः॒ऽत॒त॒क्षुः।स॒न्त॒स्था॒ने इति॑ स॒म्ऽत॒स्था॒ने।अ॒जरे॒ इति॑।इ॒तऊ॑ती॒ इती॒तःऽऊ॑ती।अहा॑नि।पू॒र्वीः।उ॒षसः॑।ज॒र॒न्त॒॥  
न।ए॒ताव॑त्।ए॒ना।प॒रः।अ॒न्यत्।अ॒स्ति॒।उ॒क्षा।सः।द्यावा॑पृथि॒वी इति॑।बि॒भ॒र्ति॒।त्वच॑म्।प॒वित्र॑म्।कृ॒णु॒त॒।स्व॒धाऽवा॑न्।यत्।ई॒म्।सूर्य॑म्।न।ह॒रितः॑।वह॑न्ति॥  
स्ते॒गः।न।क्षम्।अति॑।ए॒ति॒।पृ॒थ्वीम्।मिह॑म्।न।वातः॑।वि।ह॒।वाति॑।भूम॑।मि॒त्रः।यत्र॑।वरु॑णः।अ॒ज्यमा॑नः।अ॒ग्निः।वने॑।न।वि।असृ॑ष्ट।शोक॑म्॥  
स्त॒रीः।यत्।सूत॑।स॒द्यः।अ॒ज्यमा॑ना।व्यथिः॑।अ॒व्य॒थीः।कृ॒णु॒त॒।स्वऽगो॑पा।पु॒त्रः।यत्।पूर्वः॑।पि॒त्रोः।जनि॑ष्ट।श॒म्याम्।गौः।ज॒गा॒र॒।यत्।ह॒।पृ॒च्छान्॥  
उ॒त।कण्व॑म्।नृ॒ऽसदः॑।पु॒त्रम्।आ॒हुः॒।उ॒त।श्या॒वः।धन॑म्।आ।अ॒द॒त्त॒।वा॒जी।प्र।कृ॒ष्णाय॑।रुश॑त्।अ॒पि॒न्व॒त॒।ऊधः॑।ऋ॒तम्।अत्र॑।नकिः॑।अ॒स्मै॒।अ॒पी॒पे॒त्॥  
