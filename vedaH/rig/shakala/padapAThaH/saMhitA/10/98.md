

  
बृह॑स्पते।प्रति॑।मे॒।दे॒वता॑म्।इ॒हि॒।मि॒त्रः।वा॒।यत्।वरु॑णः।वा॒।अ॒सि॒।पू॒षा।आ॒दि॒त्यैः।वा॒।यत्।वसु॑ऽभिः।म॒रुत्वा॑न्।सः।प॒र्जन्य॑म्।शम्ऽत॑नवे।वृ॒ष॒य॒॥  
आ।दे॒वः।दू॒तः।अ॒जि॒रः।चि॒कि॒त्वान्।त्वत्।दे॒व॒ऽआ॒पे॒।अ॒भि।माम्।अ॒ग॒च्छ॒त्।प्र॒ती॒ची॒नः।प्रति॑।माम्।आ।व॒वृ॒त्स्व॒।दधा॑मि।ते॒।द्यु॒ऽमती॑म्।वाच॑म्।आ॒सन्॥  
अ॒स्मे इति॑।धे॒हि॒।द्यु॒ऽमती॑म्।वाच॑म्।आ॒सन्।बृह॑स्पते।अ॒न॒मी॒वाम्।इ॒षि॒राम्।यया॑।वृ॒ष्टिम्।शम्ऽत॑नवे।वना॑व।दि॒वः।द्र॒प्सः।मधु॑ऽमान्।आ।वि॒वे॒श॒॥  
आ।नः॒।द्र॒प्साः।मधु॑ऽमन्तः।वि॒श॒न्तु॒।इन्द्र॑।दे॒हि।अधि॑ऽरथम्।स॒हस्र॑म्।नि।सी॒द॒।हो॒त्रम्।ऋ॒तु॒ऽथा।य॒ज॒स्व॒।दे॒वान्।दे॒व॒ऽआ॒पे॒।ह॒विषा॑।स॒प॒र्य॒॥  
आ॒र्ष्टि॒षे॒णः।हो॒त्रम्।ऋषिः॑।नि॒ऽसीद॑न्।दे॒वऽआ॑पिः।दे॒व॒ऽसु॒म॒तिम्।चि॒कि॒त्वान्।सः।उत्ऽत॑रस्मात्।अध॑रम्।स॒मु॒द्रम्।अ॒पः।दि॒व्याः।अ॒सृ॒ज॒त्।व॒र्ष्याः॑।अ॒भि॥  
अ॒स्मिन्।स॒मु॒द्रे।अधि॑।उत्ऽत॑रस्मिन्।आपः॑।दे॒वेभिः॑।निऽवृ॑ताः।अ॒ति॒ष्ठ॒न्।ताः।अ॒द्र॒व॒न्।आ॒ऋष्टि॒षे॒णेन॑।सृ॒ष्टाः।दे॒वऽआ॑पिना।प्रऽइ॑षिताः।मृ॒क्षिणी॑षु॥  
यत्।दे॒वऽआ॑पिः।शम्ऽत॑नवे।पु॒रःऽहि॑तः।हो॒त्राय॑।वृ॒तः।कृ॒पय॑न्।अदी॑धेत्।दे॒व॒ऽश्रुत॑म्।वृ॒ष्टि॒ऽवनि॑म्।ररा॑णः।बृह॒स्पतिः॑।वाच॑म्।अ॒स्मै॒।अ॒य॒च्छ॒त्॥  
यम्।त्वा॒।दे॒वऽआ॑पिः।शु॒शु॒चा॒नः।अ॒ग्ने॒।आ॒र्ष्टि॒षे॒णः।म॒नु॒ष्यः॑।स॒म्ऽई॒धे।विश्वे॑भिः।दे॒वैः।अ॒नु॒ऽम॒द्यमा॑नः।प्र।प॒र्जन्य॑म्।ई॒र॒य॒।वृ॒ष्टि॒ऽमन्त॑म्॥  
त्वाम्।पूर्वे॑।ऋष॑यः।गीः॒ऽभिः।आ॒य॒न्।त्वाम्।अ॒ध्व॒रेषु॑।पु॒रु॒ऽहू॒त॒।विश्वे॑।स॒हस्रा॑णि।अधि॑ऽरथानि।अ॒स्मे इति॑।आ।नः॒।य॒ज्ञम्।रि॒हि॒त्ऽअ॒श्वा।उप॑।या॒हि॒॥  
ए॒तानि॑।अ॒ग्ने॒।न॒व॒तिः।नव॑।त्वे इति॑।आऽहु॑तानि।अधि॑ऽरथा।स॒हस्रा॑।तेभिः॑।व॒र्ध॒स्व॒।त॒न्वः॑।शू॒र॒।पू॒र्वीः।दि॒वः।नः॒।वृ॒ष्टिम्।इ॒षि॒तः।रि॒री॒हि॒॥  
एतानि॑।अ॒ग्ने॒।न॒व॒तिम्।स॒हस्रा॑।सम्।प्र।य॒च्छ॒।वृष्णे॑।इन्द्रा॑य।भा॒गम्।वि॒द्वान्।प॒थः।ऋ॒तु॒ऽशः।दे॒व॒ऽयाना॑न्।अपि॑।औ॒ला॒नम्।दि॒वि।दे॒वेषु॑।धे॒हि॒॥  
अग्ने॑।बाध॑स्व।वि।मृधः॑।वि।दुः॒ऽगहा॑।अप॑।अमी॑वाम्।अप॑।रक्षां॑सि।से॒ध॒।अ॒स्मात्।स॒मु॒द्रात्।बृ॒ह॒तः।दि॒वः।नः॒।अ॒पाम्।भू॒मान॑म्।उप॑।नः॒।सृ॒ज॒।इ॒ह॥  
