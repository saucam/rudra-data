

  
अस्ता॑ऽइव।सु।प्र॒ऽत॒रम्।लाय॑म्।अस्य॑न्।भूष॑न्ऽइव।प्र।भ॒र॒।स्तोम॑म्।अ॒स्मै॒।वा॒चा।वि॒प्राः॒।त॒र॒त॒।वाच॑म्।अ॒र्यः।नि।र॒म॒य॒।ज॒रि॒त॒रिति॑।सोमे॑।इन्द्र॑म्॥  
दोहे॑न।गाम्।उप॑।शि॒क्ष॒।सखा॑यम्।प्र।बो॒ध॒य॒।ज॒रि॒तः॒।जा॒रम्।इन्द्र॑म्।कोश॑म्।न।पू॒र्णम्।वसु॑ना।निऽऋ॑ष्टम्।आ।च्य॒व॒य॒।म॒घ॒ऽदेया॑य।शूर॑म्॥  
किम्।अ॒ङ्ग।त्वा॒।म॒घ॒ऽव॒न्।भो॒जम्।आ॒हुः॒।शि॒शी॒हि।मा॒।शि॒श॒यम्।त्वा॒।शृ॒णो॒मि॒।अप्न॑स्वती।मम॑।धीः।अ॒स्तु॒।श॒क्र॒।व॒सु॒ऽविद॑म्।भग॑म्।इ॒न्द्र॒।आ।भ॒र॒।नः॒॥  
त्वाम्।जनाः॑।म॒म॒ऽस॒त्येषु॑।इ॒न्द्र॒।स॒म्ऽत॒स्था॒नाः।वि।ह्व॒य॒न्ते॒।स॒म्ऽई॒के।अत्र॑।युज॑म्।कृ॒णु॒ते॒।यः।ह॒विष्मा॑न्।न।असु॑न्वता।स॒ख्यम्।व॒ष्टि॒।शूरः॑॥  
धन॑म्।न।स्प॒न्द्रम्।ब॒हु॒लम्।यः।अ॒स्मै॒।ती॒व्रान्।सोमा॑न्।आ॒ऽसु॒नोति॑।प्रय॑स्वान्।तस्मै॑।शत्रू॑न्।सु॒ऽतुका॑न्।प्रा॒तः।अह्नः॑।नि।सु॒ऽअष्ट्रा॑न्।यु॒वति॑।हन्ति॑।वृ॒त्रम्॥  
यस्मि॑न्।व॒यम्।द॒धि॒म।शंस॑म्।इन्द्रे॑।यः।शि॒श्राय॑।म॒घऽवा॑।काम॑म्।अ॒स्मे इति॑।आ॒रात्।चि॒त्।सन्।भ॒य॒ता॒म्।अ॒स्य॒।शत्रुः॑।नि।अ॒स्मै॒।द्यु॒म्ना।जन्या॑।न॒म॒न्ता॒म्॥  
आ॒रात्।शत्रु॑म्।अप॑।बा॒ध॒स्व॒।दू॒रम्।उ॒ग्रः।यः।शम्बः॑।पु॒रु॒ऽहू॒त॒।तेन॑।अ॒स्मे इति॑।धे॒हि॒।यव॑ऽमत्।गोऽम॑त्।इ॒न्द्र॒।कृ॒धि।धिय॑म्।ज॒रि॒त्रे।वाज॑ऽरत्नाम्॥  
प्र।यम्।अ॒न्तः।वृ॒ष॒ऽस॒वासः॑।अग्म॑न्।ती॒व्राः।सोमाः॑।ब॒हु॒लऽअ॑न्तासः।इन्द्र॑म्।न।अह॑।दा॒मान॑म्।म॒घऽवा॑।नि।यं॒स॒त्।नि।सु॒न्व॒ते।व॒ह॒ति॒।भूरि॑।वा॒मम्॥  
उ॒त।प्र॒ऽहाम्।अ॒ति॒ऽदीव्य॑।ज॒या॒ति॒।कृ॒तम्।यत्।श्व॒ऽघ्नी।वि॒ऽचि॒नोति॑।का॒ले।यः।दे॒वऽका॑मः।न।धना॑।रु॒ण॒द्धि॒।सम्।इत्।तम्।रा॒या।सृ॒ज॒ति॒।स्व॒धाऽवा॑न्॥  
गोभिः॑।त॒रे॒म॒।अम॑तिम्।दुः॒ऽएवा॑म्।यवे॑न।क्षुध॑म्।पु॒रु॒ऽहू॒त॒।विश्वा॑म्।व॒यम्।राज॑ऽभिः।प्र॒थ॒मा।धना॑नि।अ॒स्माके॑न।वृ॒जने॑न।ज॒ये॒म॒॥  
बृ॒हस्पतिः॑।नः॒।परि॑।पा॒तु॒।प॒श्चात्।उ॒त।उत्ऽत॑रस्मात्।अध॑रात्।अ॒घ॒ऽयोः।इन्द्रः॑।पु॒रस्ता॑त्।उ॒त।म॒ध्य॒तः।नः॒।सखा॑।सखि॑ऽभ्यः।वरि॑ऽवः।कृ॒णो॒तु॒॥  
