

  
बृह॑स्पते।प्र॒थ॒मम्।वा॒चः।अग्र॑म्।यत्।प्र।ऐर॑त।ना॒म॒ऽधेय॑म्।दधा॑नाः।यत्।ए॒षा॒म्।श्रेष्ठ॑म्।यत्।अ॒रि॒प्रम्।आसी॑त्।प्रे॒णा।तत्।ए॒षा॒म्।निऽहि॑तम्।गुहा॑।आ॒विः॥  
सक्तु॑म्ऽइव।तित॑ऽउना।पु॒नन्तः॑।यत्र॑।धीराः॑।मन॑सा।वाच॑म्।अक्र॑त।अत्र॑।सखा॑यः।स॒ख्यानि॑।जा॒न॒ते॒।भ॒द्रा।ए॒षा॒म्।ल॒क्ष्मीः।निहि॑ता।अधि॑।वा॒चि॥  
य॒ज्ञेन॑।वा॒चः।प॒द॒ऽवीय॑म्।आ॒य॒न्।ताम्।अनु॑।अ॒वि॒न्द॒न्।ऋषि॑षु।प्रऽवि॑ष्टाम्।ताम्।आ॒ऽभृत्य॑।वि।अ॒द॒धुः॒।पु॒रु॒ऽत्रा।ताम्।स॒प्त।रे॒भाः।अ॒भि।सम्।न॒व॒न्ते॒॥  
उ॒त।त्वः॒।पश्य॑न्।न।द॒द॒र्श॒।वाच॑म्।उ॒त।त्वः॒।शृ॒ण्वन्।न।शृ॒णो॒ति॒।ए॒ना॒म्।उ॒तो इति॑।त्व॒स्मै॒।त॒न्व॑म्।वि।स॒स्रे॒।जा॒याऽइ॑व।पत्ये॑।उ॒श॒ती।सु॒ऽवासाः॑॥  
उ॒त।त्व॒म्।स॒ख्ये।स्थि॒रऽपी॑तम्।आहुः॑।न।ए॒न॒म्।हि॒न्व॒न्ति॒।अपि॑।वाजि॑नेषु।अधे॑न्वा।च॒र॒ति॒।मा॒यया॑।ए॒षः।वाच॑म्।शु॒श्रु॒ऽवान्।अ॒फ॒लाम्।आ॒पु॒ष्पाम्॥  
यः।ति॒त्याज॑।स॒चि॒ऽविद॑म्।सखा॑यम्।न।तस्य॑।वा॒चि।अपि॑।भा॒गः।अ॒स्ति॒।यत्।ई॒म्।शृ॒णोति॑।अल॑कम्।शृ॒णो॒ति॒।न॒हि।प्र॒ऽवेद॑।सु॒ऽकृ॒तस्य॑।पन्था॑म्॥  
अ॒क्ष॒ण्ऽवन्तः॑।कर्ण॑ऽवन्तः।सखा॑यः।म॒नः॒ऽज॒वेषु॑।अस॑माः।ब॒भू॒वुः॒।आ॒द॒घ्नासः॑।उ॒प॒ऽक॒क्षासः॑।ऊँ॒ इति॑।त्वे॒।ह्र॒दाःऽइ॑व।स्नात्वाः॑।ऊँ॒ इति॑।त्वे॒।द॒दृ॒श्रे॒॥  
हृ॒दा।त॒ष्टेषु॑।मन॑सः।ज॒वेषु॑।यत्।ब्रा॒ह्म॒णाः।स॒म्ऽयज॑न्ते।सखा॑यः।अत्र॑।अह॑।त्व॒म्।वि।ज॒हुः॒।वे॒द्याभिः॑।ओह॑ऽब्रह्माणः।वि।च॒र॒न्ति॒।ऊँ॒ इति॑।त्वे॒॥  
इ॒मे।ये।न।अ॒र्वाक्।न।प॒रः।चर॑न्ति।न।ब्रा॒ह्म॒णासः॑।न।सु॒तेऽक॑रासः।ते।ए॒ते।वाच॑म्।अ॒भि॒ऽपद्य॑।पा॒पया॑।सि॒रीः।तन्त्र॑म्।त॒न्व॒ते॒।अप्र॑ऽजज्ञयः॥  
सर्वे॑।न॒न्द॒न्ति॒।य॒शसा॑।आऽग॑तेन।स॒भा॒ऽसा॒हेन॑।सख्या॑।सखा॑यः।कि॒ल्बि॒ष॒ऽस्पृत्।पि॒तु॒ऽसणिः॑।हि।ए॒षा॒म्।अर॑म्।हि॒तः।भव॑ति।वाजि॑नाय॥  
ऋ॒चाम्।त्वः॒।पोष॑म्।आ॒स्ते॒।पु॒पु॒ष्वान्।गा॒य॒त्रम्।त्वः॒।गा॒य॒ति॒।शक्व॑रीषु।ब्र॒ह्मा।त्वः॒।वद॑ति।जा॒त॒ऽवि॒द्याम्।य॒ज्ञस्य॑।मात्रा॑म्।वि।मि॒मी॒ते॒।ऊँ॒ इति॑।त्वः॒॥  
