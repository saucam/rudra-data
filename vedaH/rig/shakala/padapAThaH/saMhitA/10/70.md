

  
इ॒माम्।मे॒।अ॒ग्ने॒।स॒म्ऽइध॑म्।जु॒ष॒स्व॒।इ॒ळः।प॒दे।प्रति॑।ह॒र्य॒।घृ॒ताची॑म्।वर्ष्म॑न्।पृ॒थि॒व्याः।सु॒दिन॒ऽत्वे।अह्ना॑म्।ऊ॒र्ध्वः।भ॒व॒।सु॒क्र॒तो॒ इति॑ सुऽक्रतो।दे॒व॒ऽय॒ज्या॥  
आ।दे॒वाना॑म्।अ॒ग्र॒ऽयावा॑।इ॒ह।या॒तु॒।नरा॒शंसः॑।वि॒श्वऽरू॑पेभिः।अश्वैः॑।ऋ॒तस्य॑।प॒था।नम॑सा।मि॒येधः॑।दे॒वेभ्यः॑।दे॒वऽत॑मः।सु॒सू॒द॒त्॥  
श॒श्व॒त्ऽत॒मम्।ई॒ळ॒ते॒।दू॒त्या॑य।ह॒विष्म॑न्तः।म॒नु॒ष्या॑सः।अ॒ग्निम्।वहि॑ष्ठैः।अश्वैः॑।सु॒ऽवृता॑।रथे॑न।आ।दे॒वान्।व॒क्षि॒।नि।स॒द॒।इ॒ह।होता॑॥  
वि।प्र॒थ॒ता॒म्।दे॒वऽजु॑ष्टम्।ति॒र॒श्चा।दी॒र्घम्।द्रा॒घ्मा।सु॒र॒भि।भू॒तु॒।अ॒स्मे इति॑।अहे॑ळत।मन॑सा।दे॒व॒।ब॒र्हिः॒।इन्द्र॑ऽज्येष्ठान्।उ॒श॒तः।य॒क्षि॒।दे॒वान्॥  
दि॒वः।वा॒।सानु॑।स्पृ॒शत॑।वरी॑यः।पृ॒थि॒व्या।वा॒।मात्र॑या।वि।श्र॒य॒ध्व॒म्।उ॒श॒तीः।द्वा॒रः॒।म॒हि॒ना।म॒हत्ऽभिः॑।दे॒वम्।रथ॑म्।र॒थ॒ऽयुः।धा॒र॒य॒ध्व॒म्॥  
दे॒वी इति॑।दि॒वः।दु॒हि॒तरा॑।सु॒शि॒ल्पे इति॑ सु॒ऽशि॒ल्पे।उ॒षसा॒नक्ता॑।स॒द॒ता॒म्।नि।योनौ॑।आ।वा॒म्।दे॒वासः॑।उ॒श॒ती॒ इति॑।उ॒शन्तः॑।उ॒रौ।सी॒द॒न्तु॒।सु॒भ॒गे॒ इति॑ सुऽभगे।उ॒पऽस्थे॑॥  
ऊ॒र्ध्वः।ग्रावा॑।बृ॒हत्।अ॒ग्निः।सम्ऽइ॑द्धः।प्रि॒या।धामा॑नि।अदि॑तेः।उ॒पऽस्थे॑।पु॒रःऽहि॑तौ।ऋ॒त्वि॒जा॒।य॒ज्ञे।अ॒स्मिन्।वि॒दुःऽत॑रा।द्रवि॑णम्।आ।य॒जे॒था॒म्॥  
तिस्रः॑।दे॒वीः॒।ब॒र्हिः।इ॒दम्।वरी॑यः।आ।सी॒द॒त॒।च॒कृ॒म।वः॒।स्यो॒नम्।म॒नु॒ष्वत्।य॒ज्ञम्।सुऽधि॑ता।ह॒वींषि॑।इळा॑।दे॒वी।घृ॒तऽप॑दी।जु॒ष॒न्त॒॥  
देव॑।त्व॒ष्टः॒।यत्।ह॒।चा॒रु॒ऽत्वम्।आन॑ट्।यत्।अङ्गि॑रसाम्।अभ॑वः।स॒चा॒ऽभूः।सः।दे॒वाना॑म्।पाथः॑।उप॑।प्र।वि॒द्वान्।उ॒शन्।य॒क्षि॒।द्र॒वि॒णः॒ऽदः॒।सु॒ऽरत्नः॑॥  
वन॑स्पते।र॒श॒नया॑।नि॒ऽयूय॑।दे॒वाना॑म्।पाथः॑।उप॑।व॒क्षि॒।वि॒द्वान्।स्वदा॑ति।दे॒वः।कृ॒णव॑त्।ह॒वींषि॑।अव॑ताम्।द्यावा॑पृथि॒वी इति॑।हव॑म्।मे॒॥  
आ।अ॒ग्ने॒।व॒ह॒।वरु॑णम्।इ॒ष्टये॑।नः॒।इन्द्र॑म्।दि॒वः।म॒रुतः॑।अ॒न्तरि॑क्षात्।सीद॑न्तु।ब॒र्हिः।विश्वे॑।आ।यज॑त्राः।स्वाहा॑।दे॒वाः।अ॒मृताः॑।मा॒द॒य॒न्ता॒म्॥  
