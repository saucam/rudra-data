

  
अ॒यम्।वे॒नः।चो॒द॒य॒त्।पृश्नि॑ऽगर्भाः।ज्योतिः॑ऽजरायुः।रज॑सः।वि॒ऽमाने॑।इ॒मम्।अ॒पाम्।स॒म्ऽग॒मे।सूर्य॑स्य।शिशु॑म्।न।विप्राः॑।म॒तिऽभिः॑।रि॒ह॒न्ति॒॥  
स॒मु॒द्रात्।ऊ॒र्मिम्।उत्।इ॒य॒र्ति॒।वे॒नः।न॒भः॒ऽजाः।पृ॒ष्ठम्।ह॒र्य॒तस्य॑।द॒र्शि॒।ऋ॒तस्य॑।सानौ॑।अधि॑।वि॒ष्टपि॑।भ्राट्।स॒मा॒नम्।योनि॑म्।अ॒भि।अ॒नू॒ष॒त॒।व्राः॥  
स॒मा॒नम्।पू॒र्वीः।अ॒भि।व॒व॒शा॒नाः।तिष्ठ॑न्।व॒त्सस्य॑।मा॒तरः॑।सऽनी॑ळाः।ऋ॒तस्य॑।सानौ॑।अधि॑।च॒क्र॒मा॒णाः।रि॒हन्ति॑।मध्वः॑।अ॒मृत॑स्य।वाणीः॑॥  
जा॒नन्तः॑।रू॒पम्।अ॒कृ॒प॒न्त॒।विप्राः॑।मृ॒गस्य॑।घोष॑म्।म॒हि॒षस्य॑।हि।ग्मन्।ऋ॒तेन॑।यन्तः॑।अधि॑।सिन्धु॑म्।अ॒स्थुः॒।वि॒दत्।ग॒न्ध॒र्वः।अ॒मृता॑नि।नाम॑॥  
अ॒प्स॒राः।जा॒रम्।उ॒प॒ऽसि॒ष्मि॒या॒णा।योषा॑।बि॒भ॒र्ति॒।प॒र॒मे।विऽओ॑मन्।चर॑त्।प्रि॒यस्य॑।योनि॑षु।प्रि॒यः।सन्।सीद॑त्।प॒क्षे।हि॒र॒ण्यये॑।सः।वे॒नः॥  
नाके॑।सु॒ऽप॒र्णम्।उप॑।यत्।पत॑न्तम्।हृ॒दा।वेन॑न्तः।अ॒भि।अच॑क्षत।त्वा॒।हिर॑ण्यऽपक्ष॑म्।वरु॑णस्य।दू॒तम्।य॒मस्य॑।योनौ॑।श॒कु॒नम्।भु॒र॒ण्युम्॥  
ऊ॒र्ध्वः।ग॒न्ध॒र्वः।अधि॑।नाके॑।अ॒स्था॒त्।प्र॒त्यङ्।चि॒त्रा।बिभ्र॑त्।अ॒स्य॒।आयु॑धानि।वसा॑नः।अत्क॑म्।सु॒ऽर॒भिम्।दृ॒शे।कम्।स्वः॑।ण।नाम॑।ज॒न॒त॒।प्रि॒याणि॑॥  
द्र॒प्सः।स॒मु॒द्रम्।अ॒भि।यत्।जिगा॑ति।पश्य॑न्।गृध्र॑स्य।चक्ष॑सा।विऽध॑र्मन्।भा॒नुः।शु॒क्रेण॑।शो॒चिषा॑।च॒का॒नः।तृ॒तीये॑।च॒क्रे॒।रज॑सि।प्रि॒याणि॑॥  
