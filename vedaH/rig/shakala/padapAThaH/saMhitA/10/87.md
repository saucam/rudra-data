

  
र॒क्षः॒ऽहन॑म्।वा॒जिन॑म्।आ।जि॒घ॒र्मि॒।मि॒त्रम्।प्रथि॑ष्ठम्।उप॑।या॒मि॒।शर्म॑।शिशा॑नः।अ॒ग्निः।क्रतु॑ऽभिः।सम्ऽइ॑द्धः।सः।नः॒।दिवा॑।सः।रि॒षः।पा॒तु॒।नक्त॑म्॥  
अयः॑ऽदंष्ट्रः।अ॒र्चिषा॑।या॒तु॒ऽधाना॑न्।उप॑।स्पृ॒श॒।जा॒त॒ऽवे॒दः॒।सम्ऽइ॑द्धः।आ।जि॒ह्वया॑।मूर॑ऽदेवान्।र॒भ॒स्व॒।क्र॒व्य॒ऽअदः॑।वृ॒क्त्वी।अपि॑।ध॒त्स्व॒।आ॒सन्॥  
उ॒भा।उ॒भ॒या॒वि॒न्।उप॑।धे॒हि॒।दंष्ट्रा॑।हिं॒स्रः।शिशा॑नः।अव॑रम्।पर॑म्।च॒।उ॒त।अ॒न्तरि॑क्षे।परि॑।या॒हि॒ रा॒ज॒न्।जम्भैः॑।सम्।धे॒हि॒।अ॒भि।या॒तु॒ऽधाना॑न्॥  
य॒ज्ञैः।इषूः॑।स॒म्ऽनम॑मानः।अ॒ग्ने॒।वा॒चा।श॒ल्यान्।अ॒शनि॑ऽभिः।दि॒हा॒नः।ताभिः॑।वि॒ध्य॒।हृद॑ये।या॒तु॒ऽधाना॑न्।प्र॒ती॒चः।बा॒हून्।प्रति॑।भ॒ङ्धि॒।ए॒षा॒म्॥  
अग्ने॑।त्वच॑म्।या॒तु॒ऽधान॑स्य।भि॒न्धि॒।हिं॒स्रा।अ॒शनिः॑।हर॑सा।ह॒न्तु॒।ए॒न॒म्।प्र।पर्वा॑णि।जा॒त॒ऽवे॒दः॒।शृ॒णी॒हि॒।क्र॒व्यात्।क्र॒वि॒ष्णुः।वि।चि॒नो॒तु॒।वृ॒क्णम्॥  
यत्र॑।इ॒दानी॑म्।पश्य॑सि।जा॒त॒ऽवे॒दः॒।तिष्ठ॑न्तम्।अ॒ग्ने॒।उ॒त।वा॒।चर॑न्तम्।यत्।वा॒।अ॒न्तरि॑क्षे।प॒थिऽभिः।पत॑न्तम्।तम्।अस्ता॑।वि॒ध्य॒।शर्वा॑।शिशा॑नः॥  
उ॒त।आऽल॑ब्धम्।स्पृ॒णु॒हि॒।जा॒त॒ऽवे॒दः॒।आ॒ऽले॒भा॒नात्।ऋ॒ष्टिऽभिः॑।या॒तु॒ऽधाना॑त्।अग्ने॑।पूर्वः॑।नि।ज॒हि॒।शोशु॑चानः।आ॒म॒ऽअदः॑।क्ष्विङ्काः॑।तम्।अ॒द॒न्तु॒।एनीः॑॥  
इ॒ह।प्र।ब्रू॒हि॒।य॒त॒मः।सः।अ॒ग्ने॒।यः।या॒तु॒ऽधानः॑।यः।इ॒दम्।कृ॒णोति॑।तम्।आ।र॒भ॒स्व॒।स॒म्ऽइधा॑।य॒वि॒ष्ठ॒।नृ॒ऽचक्ष॑सः।चक्षु॑षे।र॒न्ध॒य॒।ए॒न॒म्॥  
ती॒क्ष्णेन॑।अ॒ग्ने॒।चक्षु॑षा।र॒क्ष॒।य॒ज्ञम्।प्राञ्च॑म्।वसु॑ऽभ्यः।प्र।न॒य॒।प्र॒ऽचे॒तः॒।हिं॒स्रम्।रक्षां॑सि।अ॒भि।शोशु॑चानम्।मा।त्वा॒।द॒भ॒न्।या॒तु॒ऽधानाः॑।नृ॒ऽच॒क्षः॒॥  
नृ॒ऽचक्षाः॑।रक्षः॑।परि॑।प॒श्य॒।वि॒क्षु।तस्य॑।त्रीणि॑।प्रति॑।शृ॒णी॒हि॒।अग्रा॑।तस्य॑।अ॒ग्ने॒।पृ॒ष्टीः।हर॑सा।शृ॒णी॒हि॒।त्रे॒धा।मूल॑म्।या॒तु॒ऽधान॑स्य।वृ॒श्च॒॥  
त्रिः।या॒तु॒ऽधानः॑।प्रऽसि॑तिम्।ते॒।ए॒तु॒।ऋ॒तम्।यः।अ॒ग्ने॒।अनृ॑तेन।हन्ति॑।तम्।अ॒र्चिषा॑।स्फू॒र्जय॑न्।जा॒त॒ऽवे॒दः॒।स॒म्ऽअ॒क्षम्।ए॒न॒म्।गृ॒ण॒ते।नि।वृ॒ङ्धि॒॥  
तत्।अ॒ग्ने॒।चक्षुः॑।प्रति॑।धे॒हि॒।रे॒भे।श॒फ॒ऽआ॒रुज॑म्।येन॑।पश्य॑सि।या॒तु॒ऽधान॑म्।अ॒थ॒र्व॒ऽवत्।ज्योति॑षा।दैव्ये॑न।स॒त्यम्।धूर्व॑न्तम्।अ॒चित॑म्।नि।ओ॒ष॒॥  
यत्।अ॒ग्ने॒।अ॒द्य।मि॒थु॒ना।शपा॑तः।यत्।वा॒चः।तृ॒ष्टम्।ज॒नय॑न्त।रे॒भाः।म॒न्योः।मन॑सः।श॒र॒व्या॑।जाय॑ते।या।तया॑।वि॒ध्य॒।हृद॑ये।या॒तु॒ऽधाना॑न्॥  
परा॑।शृ॒णी॒हि॒।तप॑सा।या॒तु॒ऽधाना॑न्।परा॑।अ॒ग्ने॒।रक्षः॑।हर॑सा।शृ॒णी॒हि॒।परा॑।अ॒र्चिषा॑।मूर॑ऽदेवान्।शृ॒णी॒हि॒।परा॑।अ॒सु॒ऽतृपः॑।अ॒भि।शोशु॑चानः॥  
परा॑।अ॒द्य।दे॒वाः।वृ॒जि॒नम्।शृ॒ण॒न्तु॒।प्र॒त्यक्।ए॒न॒म्।श॒पथाः॑।य॒न्तु॒।तृ॒ष्टाः।वा॒चाऽस्ते॑नम्।शर॑वः।ऋ॒च्छ॒न्तु॒।मर्म॑न्।विश्व॑स्य।ए॒तु॒।प्रऽसि॑तिम्।या॒तु॒ऽधानः॑॥  
यः।पौरु॑षेयेण।क्र॒विषा॑।स॒म्ऽअ॒ङ्क्ते।यः।अश्व्ये॑न।प॒शुना॑।या॒तु॒ऽधानः॑।यः।अ॒घ्न्यायाः॑।भर॑ति।क्षी॒रम्।अ॒ग्ने॒।तेषा॑म्।शी॒र्षाणि॑।हर॑सा।अपि॑।वृ॒श्च॒॥  
स॒व्ँम्व॒त्स॒रीण॑म्।पयः॑।उ॒स्रिया॑याः।तस्य॑।मा।अ॒शी॒त्।या॒तु॒ऽधानः॑।नृ॒ऽच॒क्षः॒।पी॒यूष॑म्।अ॒ग्ने॒।य॒त॒मः।तितृ॑प्सात्।तम्।प्र॒त्यञ्च॑म्।अ॒र्चिषा॑।वि॒ध्य॒।मर्म॑न्॥  
वि॒षम्।गवा॑म्।या॒तु॒ऽधानाः॑।पि॒ब॒न्तु॒।आ।वृ॒श्च्य॒न्ता॒म्।अदि॑तये।दुः॒ऽएवाः॑।परा॑।ए॒ना॒न्।दे॒वः।स॒वि॒ता।द॒दा॒तु॒।परा॑।भा॒गम्।ओष॑धीनाम्।ज॒य॒न्ता॒म्॥  
स॒नात्।अ॒ग्ने॒।मृ॒ण॒सि॒।या॒तु॒ऽधाना॑न्।न।त्वा॒।रक्षां॑सि।पृत॑नासु।जि॒ग्युः॒।अनु॑।द॒ह॒।स॒हऽमू॑रान्।क्र॒व्य॒ऽअदः॑।मा।ते॒।हे॒त्याः।मु॒क्ष॒त॒।दैव्या॑याः॥  
त्वम्।नः॒।अ॒ग्ने॒।अ॒ध॒रात्।उद॑क्तात्।त्वम्।प॒श्चात्।उ॒त।र॒क्ष॒।पु॒रस्ता॑त्।प्रति॑।ते।ते॒।अ॒जरा॑सः।तपि॑ष्ठाः।अ॒घऽशं॑सम्।शोशु॑चतः।द॒ह॒न्तु॒॥  
प॒श्चात्।पु॒रस्ता॑त्।अ॒ध॒रात्।उद॑क्तात्।क॒विः।काव्ये॑न।परि॑।पा॒हि॒।रा॒ज॒न्।सखे॑।सखा॑यम्।अ॒जरः॑।ज॒रि॒म्णे।अग्ने॑।मर्ता॑न्।अम॑र्त्यः।त्वम्।नः॒॥  
परि॑।त्वा॒।अ॒ग्ने॒।पुर॑म्।व॒यम्।विप्र॑म्।स॒ह॒स्य॒।धी॒म॒हि॒।धृ॒षत्ऽव॑र्णम्।दि॒वेऽदि॑वे।ह॒न्तार॑म्।भ॒ङ्गु॒रऽव॑ताम्॥  
वि॒षेण॑।भ॒ङ्गु॒रऽव॑तः।प्रति॑।स्म॒।र॒क्षसः॑।द॒ह॒।अग्ने॑।ति॒ग्मेन॑।शो॒चिषा॑।तपुः॑ऽअग्राभिः।ऋ॒ष्टिऽभिः॑॥  
प्रति॑।अ॒ग्ने॒।मि॒थु॒ना।द॒ह॒।या॒तु॒ऽधाना॑।कि॒मी॒दिना॑।सम्।त्वा॒।शि॒शा॒मि॒।जा॒गृ॒हि।अद॑ब्धम्।वि॒प्र॒।मन्म॑ऽभिः॥  
प्रति॑।अ॒ग्ने॒।हर॑सा।हरः॑।शृ॒णी॒हि।वि॒श्वतः॑।प्रति॑।या॒तु॒ऽधान॑स्य।र॒क्षसः॑।बल॑म्।वि।रु॒ज॒।वी॒र्य॑म्॥  
