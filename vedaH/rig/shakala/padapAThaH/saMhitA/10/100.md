

  
इन्द्र॑।दृह्य॑।म॒घ॒ऽव॒न्।त्वाऽव॑त्।इत्।भु॒जे।इ॒ह।स्तु॒तः।सु॒त॒ऽपाः।बो॒धि॒।नः॒।वृ॒धे।दे॒वेभिः॑।नः॒।स॒वि॒ता।प्र।अ॒व॒तु॒।श्रु॒तम्।आ।स॒र्वऽता॑तिम्।अदि॑तिम्।वृ॒णी॒म॒हे॒॥  
भरा॑य।सु।भ॒र॒त॒।भा॒गम्।ऋ॒त्विय॑म्।प्र।वा॒यवे॑।शु॒चि॒ऽपे।क्र॒न्दत्ऽइ॑ष्टये।गौ॒रस्य॑।यः।पय॑सः।पी॒तिम्।आ॒न॒शे।आ।स॒र्वऽता॑तिम्।अदि॑तिम्।वृ॒णी॒म॒हे॒॥  
आ।नः॒।दे॒वः।स॒वि॒ता।सा॒वि॒ष॒त्।वयः॑।ऋजु॒ऽय॒ते।यज॑मानाय।सु॒न्व॒ते।यथा॑।दे॒वान्।प्र॒ति॒ऽभूषे॑म।पा॒क॒ऽवत्।आ।स॒र्वऽता॑तिम्।अदि॑तिम्।वृ॒णी॒म॒हे॒॥  
इन्द्रः॑।अ॒स्मे इति॑।सु॒ऽमनाः॑।अ॒स्तु॒।वि॒श्वहा॑।राजा॑।सोमः॑।सु॒वि॒तस्य॑।अधि॑।ए॒तु॒।नः॒।यथा॑ऽयथा।मि॒त्रऽधि॑तानि।स॒म्ऽद॒धुः।आ।स॒र्वऽता॑तिम्।अदि॑तिम्।वृ॒णी॒म॒हे॒॥  
इन्द्रः॑।उ॒क्थेन॑।शव॑सा।परुः॑।द॒धे॒।बृह॑स्पते।प्र॒ऽत॒री॒ता।अ॒सि॒।आयु॑षः।य॒ज्ञः।मनुः॑।प्रऽम॑तिः।नः॒।पि॒ता।हि।क॒म्।आ।स॒र्वऽता॑तिम्।अदि॑तिम्।वृ॒णी॒म॒हे॒॥  
इन्द्र॑स्य।नु।सुऽकृ॑तम्।दैव्य॑म्।सहः॑।अ॒ग्निः।गृ॒हे।ज॒रि॒ता।मेधि॑रः।क॒विः।य॒ज्ञः।च॒।भू॒त्।वि॒दथे॑।चारुः॑।अन्त॑मः।आ।स॒र्वऽता॑तिम्।अदि॑तिम्।वृ॒णी॒म॒हे॒॥  
न।वः॒।गुहा॑।च॒कृ॒म॒।भूरि॑।दुः॒ऽकृ॒तम्।न।आ॒विःऽत्य॑म्।व॒स॒वः॒।दे॒व॒ऽहेळ॑नम्।माकिः॑।नः॒।दे॒वाः॒।अनृ॑तस्य।वर्प॑सः।आ।स॒र्वऽता॑तिम्।अदि॑तिम्।वृ॒णी॒म॒हे॒॥  
अप॑।अमी॑वाम्।स॒वि॒ता।सा॒वि॒ष॒त्।न्य॑क्।वरी॑यः।इत्।अप॑।से॒ध॒न्तु॒।अद्र॑यः।ग्रावा॑।यत्र॑ म॒धु॒ऽसुत्।उ॒च्यते॑।बृ॒हत्।आ।स॒र्वऽता॑तिम्।अदि॑तिम्।वृ॒णी॒म॒हे॒॥  
ऊ॒र्ध्वः।ग्रावा॑।व॒स॒वः॒।अ॒स्तु॒।सो॒तरि॑।विश्वा॑।द्वेषां॑सि।स॒नु॒तः।यु॒यो॒त॒।सः।नः॒।दे॒वः।स॒वि॒ता।पा॒युः।ईड्यः॑।आ।स॒र्वऽता॑तिम्।अदि॑तिम्।वृ॒णी॒म॒हे॒॥  
ऊर्ज॑म्।गा॒वः॒।यव॑से।पीवः॑।अ॒त्त॒न॒।ऋ॒तस्य॑।याः।सद॑ने।कोशे॑।अ॒ङ्ध्वे।त॒नूः।ए॒व।त॒न्वः॑।अ॒स्तु॒।भे॒ष॒जम्।आ।स॒र्वऽता॑तिम्।अदि॑तिम्।वृ॒णी॒म॒हे॒॥  
क्र॒तु॒ऽप्रावा॑।ज॒रि॒ता।शश्व॑ताम्।अवः॑।इन्द्रः॑।इत्।भ॒द्रा।प्रऽम॑तिः।सु॒तऽव॑ताम्।पू॒र्णम्।ऊधः॑।दि॒व्यम्।यस्य॑।सि॒क्तये॑।आ।स॒र्वऽता॑तिम्।अदि॑तिम्।वृ॒णी॒म॒हे॒॥  
चि॒त्रः।ते॒।भा॒नुः।क्र॒तु॒ऽप्राः।अ॒भि॒ष्टिः।सन्ति॑।स्पृधः॑।ज॒र॒णि॒ऽप्राः।अधृ॑ष्टाः।रजि॑ष्टया।रज्या॑।प॒श्वः।आ।गोः।तूतू॑र्षति।परि॑।अग्र॑म्।दु॒व॒स्युः॥  
