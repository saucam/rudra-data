

  
प॒रे॒यि॒ऽवांस॑म्।प्र॒ऽवतः॑।म॒हीः।अनु॑।ब॒हुऽभ्यः॑।पन्था॑म्।अ॒नु॒ऽप॒स्प॒शा॒नम्।वै॒व॒स्व॒तम्।स॒म्ऽगम॑नम्।जना॑नाम्।य॒मम्।राजा॑नम्।ह॒विषा॑।दु॒व॒स्य॒॥  
य॒मः।नः॒।गा॒तुम्।प्र॒थ॒मः।वि॒वे॒द॒।न।ए॒षा।गव्यू॑ति॒र् अप॑ऽभ॒र्त॒वै।ऊँ॒ इति॑।यत्र॑।नः॒।पूर्वे॑।पि॒तरः॑।प॒रा॒ऽई॒युः।ए॒ना।ज॒ज्ञा॒नाः।प॒थ्याः॑।अनु॑।स्वाः॥  
मात॑ली।क॒व्यैः।य॒मः।अङ्गि॑रःऽभिः।बृह॒स्पतिः॑।ऋक्व॑ऽभिः।व॒वृ॒धा॒नः।यान्।च॒।दे॒वाः।व॒वृ॒धुः।ये।च॒।दे॒वान्।स्वाहा॑।अ॒न्ये।स्व॒धया॑।अ॒न्ये।म॒द॒न्ति॒॥  
इ॒मम्।य॒म॒।प्र॒ऽस्त॒रम्।आ।हि।सीद॑।अङ्गि॑रःऽभिः।पि॒तृऽभिः॑।स॒म्ऽवि॒दा॒नः।आ।त्वा॒।मन्त्राः॑।क॒वि॒ऽश॒स्ताः।व॒ह॒न्तु॒।ए॒ना।रा॒ज॒न्।ह॒विषा॑।मा॒द॒य॒स्व॒॥  
अङ्गि॑रःऽभिः।आ।ग॒हि॒।य॒ज्ञिये॑भिः।यम॑।वै॒रू॒पैः।इ॒ह।मा॒द॒य॒स्व॒।विव॑स्वन्तम्।हु॒वे॒।यः।पि॒ता।ते॒।अ॒स्मिन्।य॒ज्ञे।ब॒र्हिषि॑।आ।नि॒ऽसद्य॑॥  
अङ्गि॑रसः।नः॒।पि॒तरः॑।नव॑ऽग्वाः।अथ॑र्वाणः।भृग॑वः।सो॒म्यासः॑।तेषा॑म्।व॒यम्।सु॒ऽम॒तौ।य॒ज्ञिया॑नाम्।अपि॑।भ॒द्रे।सौ॒म॒न॒से।स्या॒म॒॥  
प्र।इ॒हि॒।प्र।इ॒हि॒।प॒थिऽभिः॑।पू॒र्व्येभिः॑।यत्र॑।नः॒।पूर्वे॑।पि॒तरः॑।प॒रा॒ऽई॒युः।उ॒भा।राजा॑ना।स्व॒धया॑।मद॑न्ता।य॒मम्।प॒श्या॒सि॒।वरु॑णम्।च॒।दे॒वम्॥  
सम्।ग॒च्छ॒स्व॒।पि॒तृऽभिः॑।सम्।य॒मेन॑।इ॒ष्टा॒पू॒र्तेन॑।प॒र॒मे।विऽओ॑मन्।हि॒त्वाय॑।अ॒व॒द्यम्।पुनः॑।अस्त॑म्।आ।इ॒हि॒।सम्।ग॒च्छ॒स्व॒।त॒न्वा॑।सु॒ऽवर्चाः॑॥  
अप॑।इ॒त॒।वि।इ॒त॒।वि।च॒।स॒र्प॒त॒।अतः॑।अ॒स्मै।ए॒तम्।पि॒तरः॑।लो॒कम्।अ॒क्र॒न्।अहः॑ऽभिः।अ॒त्ऽभिः।अ॒क्तुऽभिः॑।विऽअ॑क्तम्।य॒मः।द॒दा॒ति॒।अ॒व॒ऽसान॑म्।अ॒स्मै॒॥  
अति॑।द्र॒व॒।सा॒र॒मे॒यौ।श्वानौ॑।च॒तुः॒ऽअ॒क्षौ।श॒बलौ॑।सा॒धुना॑।प॒था।अथ॑।पि॒तॄन्।सु॒ऽवि॒दत्रा॑न्।उप॑।इ॒हि॒।य॒मेन॑।ये।स॒ध॒ऽमाद॑म्।मद॑न्ति॥  
यौ।ते॒।श्वानौ॑।य॒म॒।र॒क्षि॒तारौ॑।च॒तुः॒ऽअ॒क्षौ।प॒थि॒रक्षी॒ इति॑ पथिऽरक्षी॑।नृ॒ऽचक्ष॑सौ।ताभ्या॑म्।ए॒न॒म्।परि॑।दे॒हि॒।रा॒ज॒न्।स्व॒स्ति।च॒।अ॒स्मै॒।अ॒न॒मी॒वम्।च॒।धे॒हि॒॥  
उ॒रु॒ऽन॒सौ।अ॒सु॒ऽतृपौ॑।उ॒दु॒म्ब॒लौ।य॒मस्य॑।दू॒तौ।च॒र॒तः॒।जना॑न्।अनु॑।तौ।अ॒स्मभ्य॑म्।दृ॒शये॑।सूर्या॑य।पुनः॑।दा॒ता॒म्।असु॑म्।अ॒द्य।इ॒ह।भ॒द्रम्॥  
य॒माय॑।सोम॑म्।सु॒नु॒त॒।य॒माय॑।जु॒हु॒त॒।ह॒विः।य॒मम्।ह॒।य॒ज्ञः।ग॒च्छ॒ति॒।अ॒ग्निऽदू॑तः।अर॑म्ऽकृतः॥  
य॒माय॑।घृ॒तऽव॑त्।ह॒विः।जु॒होत॑।प्र।च॒।ति॒ष्ठ॒त॒।सः।नः॒।दे॒वेषु॑।आ।य॒म॒त्।दी॒र्घम्।आयुः॑।प्र।जी॒वसे॑॥  
य॒माय॑।मधु॑मत्ऽतमम्।राज्ञे॑।ह॒व्यम्।जु॒हो॒त॒न॒।इ॒दम्।नमः॑।ऋषि॑ऽभ्यः।पू॒र्व॒ऽजेभ्यः॑।पूर्वे॑भ्यः।प॒थि॒कृत्ऽभ्यः॑॥  
त्रिऽक॑द्रुकेभिः।प॒त॒ति॒।षट्।उ॒र्वीः।एक॑म्।इत्।बृ॒हत्।त्रि॒ऽस्तुप्।गा॒य॒त्री।छन्दां॑सि।सर्वा॑।ता।य॒मे।आऽहि॑ता॥  
