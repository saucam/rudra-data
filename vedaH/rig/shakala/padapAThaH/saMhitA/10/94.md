

  
प्र।ए॒ते।व॒द॒न्तु॒।प्र।व॒यम्।व॒दा॒म॒।ग्राव॑ऽभ्यः।वाच॑म्।व॒द॒त॒।वद॑त्ऽभ्यः।यत्।अ॒द्र॒यः॒।प॒र्व॒ताः॒।सा॒कम्।आ॒शवः॒।श्लोक॑म्।घोष॑म्।भर॑थ।इन्द्रा॑य।सो॒मिनः॑॥  
ए॒ते।व॒द॒न्ति॒।श॒तऽव॑त्।स॒हस्र॑ऽवत्।अ॒भि।क्र॒न्द॒न्ति॒।हरि॑तेभिः।आ॒सऽभिः॑।वि॒ष्ट्वी।ग्रावा॑णः।सु॒ऽकृतः॑।सु॒ऽकृ॒त्यया॑।होतुः॑।चि॒त्।पूर्वे॑।ह॒विः॒ऽअद्य॑म्।आ॒श॒त॒॥  
ए॒ते।व॒द॒न्ति॒।अवि॑दन्।अ॒ना।मधु॑।नि।ऊ॒ङ्ख॒य॒न्ते॒।अधि॑।प॒क्वे।आमि॑षि।वृ॒क्षस्य॑।शाखा॑म्।अ॒रु॒णस्य॑।बप्स॑तः।ते॒।सूभ॑र्वाः।वृ॒ष॒भाः।प्र।ई॒म्।अ॒रा॒वि॒षुः॒॥  
बृ॒हत्।व॒द॒न्ति॒।म॒दि॒रेण॑।म॒न्दिना॑।इन्द्र॑म्।क्रोश॑न्तः।अ॒वि॒द॒न्।अ॒ना।मधु॑।स॒म्ऽरभ्य॑।धीराः॑।स्वसृ॑ऽभिः।अ॒न॒र्ति॒षुः॒।आ॒ऽघो॒षय॑न्तः।पृ॒थि॒वीम्।उ॒प॒ब्दिऽभिः॑॥  
सु॒ऽप॒र्णाः।वाच॑म्।अ॒क्र॒त॒।उप॑।द्यवि॑।आ॒ऽख॒रे।कृष्णाः॑।इ॒षि॒राः।अ॒न॒र्ति॒षुः॒।न्य॑क्।नि।य॒न्ति॒।उप॑रस्य।निः॒ऽकृ॒तम्।पु॒रु।रेतः॑।द॒धि॒रे॒।सू॒र्य॒ऽश्वितः॑॥  
उ॒ग्राःऽइ॑व।प्र॒ऽवह॑न्तः।स॒म्ऽआय॑मुः।सा॒कम्।यु॒क्ताः।वृष॑णः।बिभ्र॑तः।धुरः॑।यद्।श्व॒सन्तः॑।ज॒ग्र॒सा॒नाः।अरा॑विषुः।शृ॒ण्वे।ए॒षा॒म्।प्रो॒थथः॑।अर्व॑ताम्ऽइव॥  
दशा॑वनिऽभ्यः॑।दश॑कक्ष्येभ्यः।दश॑ऽयोक्त्रेभ्यः।दश॑ऽयोजनेभ्यः।दशा॑भीशुऽभ्यः।अ॒र्च॒त॒।अ॒जरे॑भ्यः।दश॑।धुरः॑।दश॑।यु॒क्ताः।वह॑त्ऽभ्यः॥  
ते।अद्र॑यः।दश॑ऽयन्त्रासः।आ॒शवः॑।तेषा॑म्।आ॒ऽधान॑म्।परि॑।ए॒ति॒।ह॒र्य॒तम्।ते।ऊँ॒ इति॑।सु॒तस्य॑।सो॒म्यस्य॑।अन्ध॑सः।अं॒शोः।पी॒यूष॑म्।प्र॒थ॒मस्य॑।भे॒जि॒रे॒॥  
ते।सो॒म॒ऽअदः॑।हरी॒ इति॑।इन्द्र॑स्य।निं॒स॒ते॒।अं॒शुम्।दु॒हन्तः॑।अधि॑।आ॒स॒ते॒।गवि॑।तेभिः॑।दु॒ग्धम्।प॒पि॒ऽवान्।सो॒म्यम्।मधु॑।इन्द्रः॑।व॒र्ध॒ते॒।प्रथ॑ते।वृ॒ष॒ऽयते॑॥  
वृषा॑।वः॒।अं॒शुः।न।किल॑।रि॒षा॒थ॒न॒।इळा॑ऽवन्तः।सद॑म्।इत्।स्थ॒न॒।आशि॑ताः।रै॒व॒त्याऽइ॑व।मह॑सा।चार॑वः।स्थ॒न॒।यस्य॑।ग्रा॒वा॒णः॒।अजु॑षध्वम्।अ॒ध्व॒रम्॥  
तृ॒दि॒लाः।अतृ॑दिलासः।अद्र॑यः।अ॒श्र॒म॒णाः।अशृ॑थिताः।अमृ॑त्यवः।अ॒ना॒तु॒राः।अ॒जराः॑।स्थ।अम॑विष्णवः।सु॒ऽपी॒वसः॑।अतृ॑षिताः।अतृ॑ष्णऽजः॥  
ध्रु॒वाः।ए॒व।वः॒।पि॒तरः॑।यु॒गेऽयु॑गे।क्षेम॑ऽकामासः।सद॑सः।न।यु॒ञ्ज॒ते॒।अ॒जु॒र्यासः॑।ह॒रि॒ऽसाचः॑।ह॒रिद्र॑वः।आ।द्याम्।रवे॑ण।पृ॒थि॒वीम्।अ॒शु॒श्र॒वुः॒॥  
तत्।इत्।व॒द॒न्ति॒।अद्र॑यः।वि॒ऽमोच॑ने।याम॑न्।अ॒ञ्जः॒पाःऽइ॑व।घ॒।इत्।उ॒प॒ब्दिऽभिः॑।वप॑न्तः।बीज॑म्ऽइव।धा॒न्य॒ऽकृतः॑।पृ॒ञ्चन्ति॑।सोम॑म्।न।मि॒न॒न्ति॒।बप्स॑तः॥  
सु॒ते।अ॒ध्व॒रे।अधि॑।वाच॑म्।अ॒क्र॒त॒।आ।क्री॒ळयः॑।न।मा॒तर॑म्।तु॒दन्तः॑।वि।सु।मु॒ञ्च॒।सु॒सु॒ऽवुषः॑।म॒नी॒षाम्।वि।व॒र्त॒न्ता॒म्।अद्र॑यः।चाय॑मानाः॥  
