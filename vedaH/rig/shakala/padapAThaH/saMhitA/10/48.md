

  
अ॒हम्।भु॒व॒म्।वसु॑नः।पू॒र्व्यः।पतिः॑।अ॒हम्।धना॑नि।सम्।ज॒जा॒मि॒।शश्व॑तः।माम्।ह॒व॒न्ते॒।पि॒तर॑म्।न।ज॒न्तवः॑।अ॒हम्।दा॒शुषे॑।वि।भ॒जा॒मि॒।भोज॑नम्॥  
अ॒हम्।इन्द्रः॑।रोधः॑।वक्षः॑।अथ॑र्वणः।त्रि॒तायः॑।गाः।अ॒ज॒न॒य॒म्।अहेः॑।अधि॑।अ॒हम्।दस्यु॑ऽभ्यः।परि॑।नृ॒म्णम्।आ।द॒दे॒।गो॒त्रा।शिक्ष॑न्।द॒धी॒चे।मा॒त॒रिश्व॑ने॥  
मह्य॑म्।त्वष्टा॑।वज्र॑म्।अ॒त॒क्ष॒त्।आ॒य॒सम्।मयि॑।दे॒वासः॑।अ॒वृ॒ज॒न्।अपि॑।क्रतु॑म्।मम॑।अनी॑कम्।सूर्य॑स्यऽइव।दु॒स्तर॑म्।माम्।आर्य॑न्ति।कृ॒तेन॑।कर्त्वे॑न।च॒॥  
अ॒हम्।ए॒तम्।ग॒व्यय॑म्।अश्व्य॑म्।प॒शुम्।पु॒री॒षिण॑म्।साय॑केन।हि॒र॒ण्यय॑म्।पु॒रु।स॒हस्रा॑।नि।शि॒शा॒मि॒।दा॒शुषे॑।यत्।मा॒।सोमा॑सः।उ॒क्थिनः॑।अम॑न्दिषुः॥  
अ॒हम्।इन्द्रः॑।न।परा॑।जि॒ग्ये॒।इत्।धन॑म्।न।मृ॒त्यवे॑।अव॑।त॒स्थे॒।कदा॑।च॒न।सोम॑म्।इत्।मा॒।सु॒न्वन्तः॑।या॒च॒त॒।वसु॑।न।मे॒।पू॒र॒वः॒।स॒ख्ये।रि॒षा॒थ॒न॒॥  
अ॒हम्।ए॒तान्।शाश्व॑सतः।द्वाऽद्वा॑।इन्द्र॑म्।ये।वज्र॑म्।यु॒धये॑।अकृ॑ण्वत।आ॒ऽह्वय॑मानान्।अव॑।हन्म॑ना।अ॒ह॒न॒म्।दृ॒ळ्हा।वद॑न्।अन॑मस्युः।न॒म॒स्विनः॑॥  
अ॒भि।इ॒दम्।एक॑म्।एकः॑।अ॒स्मि॒।नि॒ष्षाट्।अ॒भि।द्वा।किम्।ऊँ॒ इति॑।त्रयः॑।क॒र॒न्ति॒।खले॑।न।प॒र्षान्।प्रति॑।ह॒न्मि॒।भूरि॑।किम्।मा॒।नि॒न्द॒न्ति॒।शत्र॑वः।अ॒नि॒न्द्राः॥  
अ॒हम्।गु॒ङ्गुऽभ्यः॑।अ॒ति॒थि॒ऽग्वम्।इष्क॑रम्।इष॑म्।न।वृ॒त्र॒ऽतुर॑म्।वि॒क्षु।धा॒र॒य॒म्।यत्।प॒र्ण॒य॒ऽघ्ने।उ॒त।वा॒।क॒र॒ञ्ज॒ऽहे।प्र।अ॒हम्।म॒हे।वृ॒त्र॒ऽहत्ये॑।अशु॑श्रवि॥  
प्र।मे॒।नमी॑।सा॒प्यः।इ॒षे।भु॒जे।भू॒त्।गवा॑म्।एषे॑।स॒ख्या।कृ॒णु॒त॒।द्वि॒ता।दि॒द्युम्।यत्।अ॒स्य॒।स॒मि॒थेषु॑।मं॒हय॑म्।आत्।इत्।ए॒न॒म्।शंस्य॑म्।उ॒क्थ्य॑म्।क॒र॒म्॥  
प्र।नेम॑स्मिन्।द॒दृ॒शे॒।सोमः॑।अ॒न्तः।गो॒पाः।नेम॑म्।आ॒विः।अ॒स्था।कृ॒णो॒ति॒।सः।ति॒ग्मऽशृ॑ङ्गम्।वृ॒ष॒भम्।युयु॑त्सन्।द्रु॒हः।त॒स्थौ॒।ब॒हु॒ले।ब॒द्धः।अ॒न्तरिति॑॥  
आ॒दि॒त्याना॑म्।वसू॑नाम्।रु॒द्रिया॑णाम्।दे॒वः।दे॒वाना॑म्।न।मि॒ना॒मि॒।धाम॑।ते।मा॒।भ॒द्राय॑।शव॑से।त॒त॒क्षुः॒।अप॑राऽजितम्।अस्तृ॑तम्।अषा॑ळ्हम्॥  
