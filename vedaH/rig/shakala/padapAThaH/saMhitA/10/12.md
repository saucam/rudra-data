

  
द्यावा॑।ह॒।क्षामा॑।प्र॒थ॒मे इति॑।ऋ॒तेन॑।अ॒भि॒ऽश्रा॒वे।भ॒व॒तः॒।स॒त्य॒ऽवाचा॑।दे॒वः।यत्।मर्ता॑न्।य॒जथा॑य।कृ॒ण्वन्।सीद॑त्।होता॑।प्र॒त्यङ्।स्वम्।असु॑म्।यन्॥  
दे॒वः।दे॒वान्।प॒रि॒ऽभूः।ऋ॒तेन॑।वह॑।नः॒।ह॒व्यम्।प्र॒थ॒मः।चि॒कि॒त्वान्।धू॒मऽके॑तुः।स॒म्ऽइधा॑।भाःऽऋ॑जीकः।म॒न्द्रः।होता॑।नित्यः॑।वा॒चा।यजी॑यान्॥  
स्वावृ॑क्।दे॒वस्य॑।अ॒मृत॑म्।यदि॑।गोः।अतः॑।जा॒तासः॑।धा॒र॒य॒न्ते॒।उ॒र्वी इति॑।विश्वे॑।दे॒वाः।अनु॑।तत्।ते॒।यजुः॑।गुः॒।दु॒हे।यत्।एनी॑।दि॒व्यम्।घृ॒तम्।वारिति॒ वाः॥  
अर्चा॑मि।वा॒म्।वर्धा॑य।अपः॑।घृ॒त॒स्नू॒ इति॑ घृतऽस्नू।द्यावा॑भूमी॒ इति॑।शृ॒णु॒तम्।रो॒द॒सी॒ इति॑।मे॒।अहा॑।यत्।द्यावः॑।असु॑ऽनीतिम्।अय॑न्।मध्वा॑।नः॒।अत्र॑।पि॒तरा॑।शि॒शी॒ता॒म्॥  
किम्।स्वि॒त्।नः॒।राजा॑।ज॒गृ॒हे॒।कत्।अ॒स्य॒।अति॑।व्र॒तम्।च॒कृ॒म॒।कः।वि।वे॒द॒।मि॒त्रः।चि॒त्।हि।स्म॒।जु॒हु॒रा॒णः।दे॒वान्।श्लोकः॑।न।या॒ताम्।अपि॑।वाजः॑।अस्ति॑॥  
दुः॒ऽमन्तु॑।अत्र॑।अ॒मृत॑स्य।नाम॑।सऽल॑क्ष्मा।यत्।विषु॑ऽरूपा।भवा॑ति।य॒मस्य॑।यः।म॒नव॑ते।सु॒ऽमन्तु॑।अग्ने॑।तम्।ऋ॒ष्व॒।पा॒हि॒।अप्र॑ऽयुच्छन्॥  
यस्मि॑न्।दे॒वाः।वि॒दथे॑।मा॒दय॑न्ते।वि॒वस्व॑तः।सद॑ने।धा॒रय॑न्ते।सूर्ये॑।ज्योतिः॑।अद॑धुः।मा॒सि।अ॒क्तून्।परि॑।द्यो॒त॒निम्।च॒र॒तः॒।अज॑स्रा॥  
यस्मि॑न्।दे॒वाः।मन्म॑नि।स॒म्ऽचर॑न्ति।अ॒पी॒च्ये॑।न।व॒यम्।अ॒स्य॒।वि॒द्म॒।मि॒त्रः।नः॒।अत्र॑।अदि॑तिः।अना॑गान्।स॒वि॒ता।दे॒वः।वरु॑णाय।वो॒च॒त्॥  
श्रु॒धि।नः॒।अ॒ग्ने॒।सद॑ने।स॒धऽस्थे॑।यु॒क्ष्व।रथ॑म्।अ॒मृत॑स्य।द्र॒वि॒त्नुम्।आ।नः॒।व॒ह॒।रोद॑सी॒ इति॑।दे॒वपु॑त्रे॒ इति॑ दे॒वऽपु॑त्रे।माकिः॑।दे॒वाना॑म्।अप॑।भूः॒।इ॒ह।स्याः॒॥  
