

  
प्र।दे॒व॒ऽत्रा।ब्रह्म॑णे।गा॒तुः।ए॒तु॒।अ॒पः।अच्छ॑।मन॑सः।न।प्रऽयु॑क्ति।म॒हीम्।मि॒त्रस्य॑।वरु॑णस्य।धा॒सिम्।पृ॒थु॒ऽज्रय॑से।री॒र॒ध॒।सु॒ऽवृ॒क्तिम्॥  
अध्व॑र्यवः।ह॒विष्म॑न्तः।हि।भू॒त।अच्छ॑।अ॒पः।इ॒त॒।उ॒श॒तीः।उ॒श॒न्तः॒।अव॑।याः।चष्टे॑।अ॒रु॒णः।सु॒ऽप॒र्णः।तम्।आ।अ॒स्य॒ध्व॒म्।ऊ॒र्मिम्।अ॒द्य।सु॒ऽह॒स्ताः॒॥  
अध्व॑र्यवः।अ॒पः।इ॒त॒।स॒मु॒द्रम्।अ॒पाम्।नपा॑तम्।ह॒विषा॑।य॒ज॒ध्व॒म्।सः।वः॒।द॒द॒त्।ऊ॒र्मिम्।अ॒द्य।सुऽपू॑तम्।तस्मै॑।सोम॑म्।मधु॑ऽमन्तम्।सु॒नो॒त॒॥  
यः।अ॒नि॒ध्मः।दीद॑यत्।अ॒प्ऽसु।अ॒न्तः।यम्।विप्रा॑सः।ईळ॑ते।अ॒ध्व॒रेषु॑।अपा॑म्।न॒पा॒त्।मधु॑ऽमतीः।अ॒पः।दाः॒।याभिः॑।इन्द्रः॑।व॒वृ॒धे।वी॒र्या॑य॥  
याभिः॑।सोमः॑।मोद॑ते।हर्ष॑ते।च॒।क॒ल्या॒णीभिः॑।यु॒व॒तिऽभिः।न।मर्यः॑।ताः।अ॒ध्व॒र्यो॒ इति॑।अ॒पः।अच्छ॑।परा॑।इ॒हि॒।यत्।आ॒ऽसि॒ञ्चाः।ओष॑धीभिः।पु॒नी॒ता॒त्॥  
ए॒व।इत्।यूने॑।यु॒व॒तयः॑।न॒म॒न्त॒।यत्।ई॒म्।उ॒शन्।उ॒ष॒तीः।एति॑।अच्छ॑।सम्।जा॒न॒ते॒।मन॑सा।सम्।चि॒कि॒त्रे।अ॒ध्व॒र्यवः॑।धि॒षणा॑।आपः॑।च॒।दे॒वीः॥  
यः।वः॒।वृ॒ताभ्यः॑।अकृ॑णोत्।ऊँ॒ इति॑।लो॒कम्।यः।वः॒।म॒ह्याः।अ॒भिऽश॑स्तेः।अमु॑ञ्चत्।तस्मै॑।इन्द्रा॑य।मधु॑ऽमन्तम्।ऊ॒र्मिम्।दे॒व॒ऽमाद॑नम्।प्र।हि॒णो॒त॒न॒।आ॒पः॥  
प्र।अ॒स्मै॒।हि॒नो॒त॒।मधु॑ऽमन्तम्।ऊ॒र्मिम्।गर्भः॑।यः।वः॒।सि॒न्ध॒वः॒।मध्वः॑।उत्सः॑।घृ॒तऽपृ॑ष्ठम्।ईड्य॑म्।अ॒ध्व॒रेषु॑।आपः॑।रे॒व॒तीः॒।शृ॒णु॒त।हव॑म्।मे॒॥  
तम्।सि॒न्ध॒वः॒।म॒त्स॒रम्।इ॒न्द्र॒ऽपान॑म्।ऊ॒र्मिम्।प्र।हे॒त॒।यः।उ॒भे इति॑।इय॑र्ति।म॒द॒ऽच्युत॑म्।औ॒शा॒नम्।न॒भः॒ऽजाम्।परि॑।त्रि॒ऽतन्तु॑म्।वि॒ऽचर॑न्तम्।उत्स॑म्॥  
आ॒ऽवर्वृ॑ततीः।अध॑।नु।द्वि॒ऽधाराः॑।गो॒षु॒ऽयुधः॑।न।नि॒ऽय॒वम्।चर॑न्तीः।ऋषे॑।जनि॑त्रीः।भुव॑नस्य।पत्नीः॑।अ॒पः।व॒न्द॒स्व॒।स॒ऽवृधः॑।सऽयो॑नीः॥  
हि॒नोत॑।नः॒।अ॒ध्व॒रम्।दे॒व॒ऽय॒ज्या।हि॒नोत॑।ब्रह्म॑।स॒नये॑।धना॑नाम्।ऋ॒तस्य॑।योगे॑।वि।स्य॒ध्व॒म्।ऊधः॑।श्रु॒ष्टी॒ऽवरीः॑।भू॒त॒न॒।अ॒स्मभ्य॑म्।आ॒पः॒॥  
आ॒पः।रे॒व॒तीः॒।क्षय॑थ।हि।वस्वः॑।क्रतु॑म्।च॒।भ॒द्रम्।बि॒भृ॒थाम्।ऋत॑म्।च॒।रा॒यः।च॒।स्थ।सु॒ऽअ॒प॒त्यस्य॑।पत्नीः॑।सर॑स्वती।तत्।गृ॒ण॒ते।वयः॑।धा॒त्॥  
प्रति॑।यत्।आपः॑।अदृ॑श्रम्।आ॒ऽय॒तीः।घृ॒तम्।पयां॑सि।बिभ्र॑तीः।मधू॑नि।अ॒ध्व॒र्युऽभिः॑।मन॑सा।स॒म्ऽवि॒दा॒नाः।इन्द्रा॑य।सोम॑म्।सुऽसु॑तम्।भर॑न्तीः॥  
आ।इ॒माः।अ॒ग्म॒न्।रे॒वतीः॑।जी॒वऽध॑न्याः।अध्व॑र्यवः।सा॒दय॑त।स॒खा॒यः॒।नि।ब॒र्हिषि॑।ध॒त्त॒न॒।सो॒म्या॒सः॒।अ॒पाम्।नप्त्रा॑।स॒म्ऽवि॒दा॒नासः॑।ए॒नाः॒॥  
आ।अ॒ग्म॒न्।आपः॑।उ॒श॒तीः।ब॒र्हिः।आ।इ॒दम्।नि।अ॒ध्व॒रे।अ॒स॒द॒न्।दे॒व॒ऽयन्तीः॑।अध्व॑र्यवः।सु॒नु॒त।इन्द्रा॑य।सोम॑म्।अभू॑त्।ऊँ॒ इति॑।वः॒।सु॒ऽशका॑।दे॒व॒ऽय॒ज्या॥  
