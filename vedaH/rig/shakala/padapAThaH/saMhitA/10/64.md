

  
क॒था।दे॒वाना॑म्।क॒त॒मस्य॑।याम॑नि।सु॒ऽमन्तु॑।नाम॑।शृ॒ण्व॒ताम्।म॒ना॒म॒हे॒।कः।मृ॒ळा॒ति॒।क॒त॒मः।नः॒।मयः॑।क॒र॒त्।क॒त॒मः।ऊ॒ती।अ॒भि।आ।व॒व॒र्त॒ति॒॥  
ऋ॒तु॒ऽयन्ति॑।क्रत॑वः।हृ॒त्ऽसु।धी॒तयः॑।वेन॑न्ति।वे॒नाः।प॒तय॑न्ति।आ।दिशः॑।न।म॒र्डि॒ता।वि॒द्य॒ते॒।अ॒न्यः।ए॒भ्यः॒।दे॒वेषु॑।मे॒।अधि॑।कामाः॑।अ॒यं॒स॒त॒॥  
नरा॒शंस॑म्।वा॒।पू॒षण॑म्।अगो॑ह्यम्।अ॒ग्निम्।दे॒वऽइ॑द्धम्।अ॒भि।अ॒र्च॒से॒।गि॒रा।सूर्या॒मासा॑।च॒न्द्रम॑सा।य॒मम्।दि॒वि।त्रि॒तम्।वात॑म्।उ॒षस॑म्।अ॒क्तुम्।अ॒श्विना॑॥  
क॒था।क॒विः।तु॒वि॒ऽरवा॑न्।कया॑।गि॒रा।बृह॒स्पतिः॑।व॒वृ॒ध॒ते॒।सु॒वृ॒क्तिऽभिः॑।अ॒जः।एक॑ऽपात्।सु॒ऽहवे॑भिः।ऋक्व॑ऽभिः।अहिः॑।शृ॒णो॒तु॒।बु॒ध्न्यः॑।हवी॑मनि॥  
दक्ष॑स्य।वा॒।अ॒दि॒ते॒।जन्म॑नि।व्र॒ते।राजा॑ना।मि॒त्रावरु॑णा।वि॒वा॒स॒सि॒।अतू॑र्तऽपन्थाः।पु॒रु॒ऽरथः॑।अ॒र्य॒मा।स॒प्तऽहो॑ता।विषु॑ऽरूपेषु।जन्म॑ऽसु॥  
ते।नः॒।अर्व॑न्तः।ह॒व॒न॒ऽश्रुतः॑।हव॑म्।विश्वे॑।शृ॒ण्व॒न्तु॒।वा॒जिनः॑।मि॒तऽद्र॑वः।स॒ह॒स्र॒ऽसाः।मे॒धसा॑तौऽइव।त्मना॑।म॒हः।ये।धन॑म्।स॒म्ऽइ॒थेषु॑।ज॒भ्रि॒रे॥  
प्र।वः॒।वा॒युम्।र॒थ॒ऽयुज॑म्।पुर॑म्ऽधिम्।स्तोमैः॑।कृ॒णु॒ध्व॒म्।स॒ख्याय॑।पू॒षण॑म्।ते।हि।दे॒वस्य॑।स॒वि॒तुः।सवी॑मनि।क्रतु॑म्।सच॑न्ते।स॒ऽचितः॑।सऽचे॑तसः॥  
त्रिः।स॒प्त।स॒स्राः।न॒द्यः॑।म॒हीः।अ॒पः।वन॒स्पती॒न्।पर्व॑तान्।अ॒ग्निम्।ऊ॒तये॑।कृ॒शानु॑म्।अस्तॄ॑न्।ति॒ष्य॑म्।स॒धऽस्थे॑।आ।रु॒द्रम्।रु॒द्रेषु॑।रु॒द्रिय॑म्।ह॒वा॒म॒हे॒॥  
सर॑स्वती।स॒रयुः॑।सिन्धुः॑।ऊ॒र्मिऽभिः॑।म॒हः।म॒हीः।अव॑सा।य॒न्तु॒।वक्ष॑णीः।दे॒वीः।आपः॑।मा॒तरः॑।सू॒द॒यि॒त्न्वः॑।घृ॒तऽव॑त्।पयः॑।मधु॑ऽमत्।नः॒।अ॒र्च॒त॒॥  
उ॒त।मा॒ता।बृ॒ह॒त्ऽदि॒वा।शृ॒णो॒तु॒।नः॒।त्वष्टा॑।दे॒वेभिः॑।जनि॑ऽभिः।पिता॑।वचः॑।ऋ॒भु॒क्षाः।वाजः॑।रथः॒ऽपतिः॑।भगः॑।र॒ण्वः।शंसः॑।श॒श॒मा॒नस्य॑।पा॒तु॒।नः॒॥  
र॒ण्वः।सम्ऽदृ॑ष्टौ।पि॒तु॒मान्ऽइ॑व।क्षयः॑।भ॒द्रा।रु॒द्राणा॑म्।म॒रुता॑म्।उप॑ऽस्तुतिः।गोभिः॑।स्या॒म॒।य॒शसः॑।जने॑षु।आ।सदा॑।दे॒वा॒सः॒।इळ॑या।स॒चे॒म॒हि॒॥  
यम्।मे॒।धिय॑म्।मरु॑तः।इन्द्र॑।देवाः॑।अद॑दात।व॒रु॒ण॒।मि॒त्र॒।यू॒यम्।ताम्।पी॒प॒य॒त॒।पय॑साऽइव।धे॒नुम्।कु॒वित्।गिरः॑।अधि॑।रथे॑।वहा॑थ॥  
कु॒वित्।अ॒ङ्ग।प्रति॑।यथा॑।चि॒त्।अ॒स्य।नः॒।स॒ऽजा॒त्य॑स्य।म॒रु॒तः॒।बुबो॑धथ।नाभा॑।यत्र॑।प्र॒थ॒मम्।स॒म्ऽनसा॑महे।तत्र॑।जा॒मि॒ऽत्वम्।अदि॑तिः।द॒धा॒तु॒।नः॒॥  
ते।हि।द्यावा॑पृथि॒वी इति॑।मा॒तरा॑।म॒ही।दे॒वी।दे॒वान्।जन्म॑ना।य॒ज्ञिये॒ इति॑।इ॒तः।उ॒भे इति॑।बि॒भृ॒तः॒।उ॒भय॑म्।भरी॑मऽभिः।पु॒रु।रेतां॑सि।पि॒तृऽभिः॑।च॒।सि॒ञ्च॒तः॒॥  
वि।सा।होत्रा॑।विश्व॑म्।अ॒श्नो॒ति॒।वार्य॑म्।बृह॒स्पतिः॑।अ॒रम॑तिः।पनी॑यसी।ग्रावा॑।यत्र॑।म॒धु॒ऽसुत्।उ॒च्यते॑।बृ॒हत्।अवी॑वशन्त।म॒तिऽभिः॑।म॒नी॒षिणः॑॥  
ए॒व।क॒विः।तु॒वि॒ऽरवा॑न्।ऋ॒त॒ऽज्ञाः।द्र॒वि॒ण॒स्युः।द्रवि॑णसः।च॒का॒नः।उ॒क्थेभिः॑।अत्र॑।म॒तिऽभिः॑।च॒।विप्रः॑।अपी॑पयत्।गयः॑।दि॒व्यानि॑।जन्म॑॥  
ए॒व।प्ल॒तेः।सू॒नुः।अ॒वी॒वृ॒ध॒त्।वः॒।विश्वे॑।आ॒दि॒त्याः॒।अ॒दि॒ते॒।म॒नी॒षी।ई॒शा॒नासः॑।नरः॑।अम॑र्त्येन।अस्ता॑वि।जनः॑।दि॒व्यः।गये॑न॥  
