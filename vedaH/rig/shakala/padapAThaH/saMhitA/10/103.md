

  
आ॒शुः।शिशा॑नः।वृ॒ष॒भः।न।भी॒मः।घ॒ना॒घ॒नः।क्षोभ॑णः।च॒र्ष॒णी॒नाम्।स॒म्ऽक्रन्द॑नः।अ॒नि॒ऽमि॒षः।ए॒क॒ऽवी॒रः।श॒तम्।सेनाः॑।अ॒ज॒य॒त्।सा॒कम्।इन्द्रः॑॥  
स॒म्ऽक्रन्द॑नेन।अ॒नि॒ऽमि॒षेण॑।जि॒ष्णुना॑।यु॒त्ऽका॒रेण॑।दुः॒ऽच्य॒व॒नेन॑।धृ॒ष्णुना॑।तत्।इन्द्रे॑ण।ज॒य॒त॒।तत्।स॒ह॒ध्व॒म्।युधः॑।न॒रः॒।इषु॑ऽहस्तेन।वृष्णा॑॥  
सः।इषु॑ऽहस्तैः।सः।नि॒ष॒ङ्गिऽभिः॑।व॒शी।सम्ऽस्र॑ष्टा।सः।युधः॑।इन्द्रः॑।ग॒णेन॑।सं॒सृ॒ष्ट॒ऽजित्।सो॒म॒ऽपाः।बा॒हु॒ऽश॒र्धी।उ॒ग्रऽध॑न्वा।प्रति॑ऽहिताभिः।अस्ता॑॥  
बृह॑स्पते।परि॑।दी॒य॒।रथे॑न।र॒क्षः॒ऽहा।अ॒मित्रा॑न्।अ॒प॒ऽबाध॑मानः।प्र॒ऽभ॒ञ्जन्।सेनाः॑।प्र॒ऽमृ॒णः।यु॒धा।जय॑न्।अ॒स्माक॑म्।ए॒धि॒।अ॒वि॒ता।रथा॑नाम्॥  
ब॒ल॒ऽवि॒ज्ञा॒यः।स्थवि॑रः।प्रऽवी॑रः।सह॑स्वान्।वा॒जी।सह॑मानः।उ॒ग्रः।अ॒भिऽवी॑रः।अ॒भिऽस॑त्वा।स॒हः॒ऽजाः।जैत्र॑म्।इ॒न्द्र॒।रथ॑म्।आ।ति॒ष्ठ॒।गो॒ऽवित्॥  
गो॒त्रऽभिद॑म्।गो॒ऽविद॑म्।वज्र॑ऽबाहुम्।जय॑न्तम्।अज्म॑।प्र॒ऽमृ॒णन्त॑म्।ओज॑सा।इ॒मम्।स॒ऽजा॒ताः॒।अनु॑।वी॒र॒य॒ध्व॒म्।इन्द्र॑म्।स॒खा॒यः॒।अनु॑।सम्।र॒भ॒ध्व॒म्॥  
अ॒भि।गो॒त्राणि॑।सह॑सा।गाह॑मानः।अ॒द॒यः।वी॒रः।श॒तऽम॑न्युः।इन्द्रः॑।दुः॒ऽच्य॒व॒नः।पृ॒त॒ना॒षाट्।अ॒यु॒ध्यः॑।अ॒स्माक॑म्।सेनाः॑।अ॒व॒तु॒।प्र।यु॒त्ऽसु॥  
इन्द्रः॑।आ॒सा॒म्।ने॒ता।बृह॒स्पतिः॑।दक्षि॑णा।य॒ज्ञः।पु॒रः।ए॒तु॒।सोमः॑।दे॒व॒ऽसे॒नाना॑म्।अ॒भि॒ऽभ॒ञ्ज॒ती॒नाम्।जय॑न्तीनाम्।म॒रुतः॑।य॒न्तु॒।अग्र॑म्॥  
इन्द्र॑स्य।वृष्णः॑।वरु॑णस्य।राज्ञः॑।आ॒दि॒त्याना॑म्।म॒रुता॑म्।शर्धः॑।उ॒ग्रम्।म॒हाऽम॑नसाम्।भु॒व॒न॒ऽच्य॒वाना॑म्।घोषः॑।दे॒वाना॑म्।जय॑ताम्।उत्।अ॒स्था॒त्॥  
उत्।ह॒र्ष॒य॒।म॒घ॒ऽव॒न्।आयु॑धानि।उत्।सत्व॑नाम्।मा॒म॒काना॑म्।मनां॑सि।उत्।वृ॒त्र॒ऽह॒न्।वा॒जिना॑म्।वाजि॑नानि।उत्।रथा॑नाम्।जय॑ताम्।य॒न्तु॒।घोषाः॑॥  
अ॒स्माक॑म्।इन्द्रः॑।सम्ऽऋ॑तेषु।ध्व॒जेषु॑।अ॒स्माक॑म्।याः।इष॑वः।ताः।ज॒य॒न्तु॒।अ॒स्माक॑म्।वी॒राः।उत्ऽत॑रे।भ॒व॒न्तु॒।अ॒स्मान्।ऊँ॒ इति॑।दे॒वाः॒।अ॒व॒त॒।हवे॑षु॥  
अ॒मीषा॑म्।चि॒त्तम्।प्र॒ति॒ऽलो॒भय॑न्ती।गृ॒हा॒ण।अङ्गा॑नि।अ॒प्वे॒।परा॑।इ॒हि॒।अ॒भि।प्र।इ॒हि॒।निः।द॒ह॒।हृ॒त्ऽसु।शोकैः॑।अ॒न्धेन॑।अ॒मित्राः॑।तम॑सा।स॒च॒न्ता॒म्॥  
प्र।इ॒त॒।जय॑त।न॒रः॒।इन्द्रः॑।वः॒।शर्म॑।य॒च्छ॒तु॒।उ॒ग्राः।वः॒।स॒न्तु॒।बा॒हवः॑।अ॒ना॒धृ॒ष्याः।यथा॑।अस॑थ॥  
