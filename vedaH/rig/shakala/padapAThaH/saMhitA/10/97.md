

  
याः।ओष॑धीः।पूर्वा॑।जा॒ता।दे॒वेभ्यः॑।त्रि॒ऽयु॒गम्।पु॒रा।मनै॑।नु।ब॒भ्रूणा॑म्।अ॒हम्।श॒तम्।धामा॑नि।स॒प्त।च॒॥  
श॒तम्।वः॒।अ॒म्ब॒।धामा॑नि।स॒हस्र॑म्।उ॒त।वः॒।रुहः॑।अध॑।श॒त॒ऽक्र॒त्वः॒।यू॒यम्।इ॒मम्।मे॒।अ॒ग॒दम्।कृ॒त॒॥  
ओष॑धीः।प्रति॑।मो॒द॒ध्व॒म्।पुष्प॑ऽवतीः।प्र॒ऽसूव॑रीः।अश्वाः॑ऽइव।स॒ऽजित्व॑रीः।वी॒रुधः॑।पा॒र॒यि॒ष्ण्वः॑॥  
ओष॑धीः।इति॑।मा॒त॒रः॒।तत्।वः॒।दे॒वीः॒।उप॑।ब्रु॒वे॒।स॒नेय॑म्।अश्व॑म्।गाम्।वासः॑।आ॒त्मान॑म्।तव॑।पु॒रु॒ष॒॥  
अ॒श्व॒त्थे।वः॒।नि॒ऽसद॑नम्।प॒र्णे।वः॒।व॒स॒तिः।कृ॒ता।गो॒ऽभाजः॑।इत्।किल॑।अ॒स॒थ॒।यत्।स॒नव॑थ।पुरु॑षम्॥  
यत्र॑।ओष॑धीः।स॒म्ऽअग्म॑त।राजा॑नः।समि॑तौऽइव।विप्रः॑।सः।उ॒च्य॒ते॒।भि॒षक्।र॒क्षः॒ऽहा।अ॒मी॒व॒ऽचात॑नः॥  
अ॒श्व॒ऽव॒तीम्।स॒म॒ऽव॒तीम्।ऊ॒र्जय॑न्तीम्।उत्ऽओ॑जसम्।आ।अ॒वि॒त्सि॒।सर्वाः॑।ओष॑धीः।अ॒स्मै।अ॒रि॒ष्टऽता॑तये॥  
उत्।शुष्माः॑।ओष॑धीनाम्।गावः॑।गो॒ष्ठात्ऽइ॑व।ई॒र॒ते॒।धन॑म्।स॒नि॒ष्यन्ती॑नाम्।आ॒त्मान॑म्।तव॑।पु॒रु॒ष॒॥  
इष्कृ॑तिः।नाम॑।वः॒।मा॒ता।अथो॒ इति॑।यू॒यम्।स्थ॒।निःऽकृ॑तीः।सी॒राः।प॒त॒त्रिणीः॑।स्थ॒न॒।यत्।आ॒मय॑ति।निः।कृ॒थ॒॥  
अति॑।विश्वाः॑।प॒रि॒ऽस्थाः।स्ते॒नःऽइ॑व।व्र॒जम्।अ॒क्र॒मुः॒।ओष॑धीः।प्र।अ॒चु॒च्य॒वुः॒।यत्।किम्।च॒।त॒न्वः॑।रपः॑॥  
यत्।इ॒माः।वा॒जय॑न्।अ॒हम्।ओष॑धीः।हस्ते॑।आ॒ऽद॒धे।आ॒त्मा।यक्ष्म॑स्य।न॒श्य॒ति॒।पु॒रा।जी॒व॒ऽगृभः॑।य॒था॒॥  
यस्य॑।ओ॒ष॒धीः॒।प्र॒ऽसर्प॑थ।अङ्ग॑म्ऽअङ्गम्।परुः॑ऽपरुः।ततः॑।यक्ष्म॑म्।वि।बा॒ध॒ध्वे॒।उ॒ग्रः।म॒ध्य॒म॒शीःऽइ॑व॥  
सा॒कम्।य॒क्ष्म॒।प्र।प॒त॒।चाषे॑ण।कि॒कि॒दी॒विना॑।सा॒कम्।वात॑स्य।ध्राज्या॑।सा॒कम्।न॒श्य॒।नि॒ऽहाक॑या॥  
अ॒न्या।वः॒।अ॒न्याम्।अ॒व॒तु॒।अ॒न्या।अ॒न्यस्याः॑।उप॑।अ॒व॒त॒।ताः।सर्वाः॑।स॒म्ऽवि॒दा॒नाः।इ॒दम्।मे॒।प्र।अ॒व॒त॒।वचः॑॥  
याः।फ॒लिनीः॑।याः।अ॒फ॒लाः।अ॒पु॒ष्पाः।याः।च॒।पु॒ष्पिणीः॑।बृह॒स्पति॑ऽप्रसूताः।ताः।नः॒।मु॒ञ्च॒न्तु॒।अंह॑सः॥  
मु॒ञ्चन्तु॑।मा॒।श॒प॒थ्या॑त्।अथो॒ इति॑।व॒रु॒ण्या॑त्।उ॒त।अथो॒ इति॑।य॒मस्य॑।पड्बी॑शात्।सर्व॑स्मात्।दे॒व॒ऽकि॒ल्बि॒षात्॥  
अ॒व॒ऽपत॑न्तीः।अ॒व॒द॒न्।दि॒वः।ओष॑धयः।परि॑।यम्।जी॒वम्।अ॒श्नवा॑महै।न।सः।रि॒ष्या॒ति॒।पुरु॑षः॥  
याः।ओष॑धीः।सोम॑ऽराज्ञीः।ब॒ह्वीः।श॒तऽवि॑चक्षणाः।तासा॑म्।त्वम्।अ॒सि॒।उ॒त्ऽत॒मा।अर॑म्।कामा॑य।शम्।हृ॒दे॥  
याः।ओष॑धीः।सोम॑ऽराज्ञीः।विऽस्थि॑ताः।पृ॒थि॒वीम्।अनु॑।बृ॒ह॒स्पति॑ऽप्रसूताः।अ॒स्यै।सम्।द॒त्त॒।वी॒र्य॑म्॥  
मा।वः॒।रि॒ष॒त्।ख॒नि॒ता।यस्मै॑।च॒।अ॒हम्।खना॑मि।वः॒।द्वि॒ऽपत्।चतुः॑ऽपत्।अ॒स्माक॑म्।सर्व॑म्।अ॒स्तु॒।अ॒ना॒तु॒रम्॥  
याः।च॒।इ॒दम्।उ॒प॒ऽशृ॒ण्वन्ति॑।याः।च॒।दू॒रम्।परा॑ऽगताः।सर्वाः॑।स॒म्ऽगत्य॑।वी॒रु॒धः॒।अ॒स्यै।सम्।द॒त्त॒।वी॒र्य॑म्॥  
ओष॑धयः।सम्।व॒द॒न्ते॒।सोमे॑न।स॒ह।राज्ञा॑।यस्मै॑।कृ॒णोति॑।ब्रा॒ह्म॒णः।तम्।रा॒ज॒न्।पा॒र॒या॒म॒सि॒॥  
त्वम्।उ॒त्ऽत॒मा।अ॒सि॒।ओ॒ष॒धे॒।तव॑।वृ॒क्षाः।उप॑स्तयः।उप॑स्तिः।अ॒स्तु॒।सः।अ॒स्माक॑म्।यः।अ॒स्मान्।अ॒भि॒ऽदास॑ति॥  
