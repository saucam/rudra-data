

  
स॒हस्र॑ऽशीर्षा।पुरु॑षः।स॒ह॒स्र॒ऽअ॒क्षः।स॒हस्र॑ऽपात्।सः।भूमि॑म्।विश्वतः॑।वृ॒त्वा।अति॑।अ॒ति॒ष्ठ॒त्।द॒श॒ऽअ॒ङ्गु॒लम्॥  
पुरु॑षः।ए॒व।इ॒दम्।सर्व॑म्।यत्।भू॒तम्।यत्।च॒।भव्य॑म्।उ॒त।अ॒मृ॒त॒ऽत्वस्य॑।ईशा॑नः।यत्।अन्ने॑न।अ॒ति॒ऽरोह॑ति॥  
ए॒तावा॑न्।अ॒स्य॒।म॒हि॒मा।अतः॑।ज्याया॑न्।च॒।पुरु॑षः।पादः॑।अ॒स्य॒।विश्वा॑।भू॒तानि॑।त्रि॒ऽपात्।अ॒स्य॒।अ॒मृत॑म्।दि॒वि॥  
त्रि॒ऽपात्।ऊ॒र्ध्व।उत्।ऐ॒त्।पुरु॑षः।पादः॑।अ॒स्य॒।इ॒ह।अ॒भ॒व॒त्।पुन॒रिति॑।ततः॑।विष्व॑ङ्।वि।अ॒क्रा॒म॒त्।सा॒श॒ना॒न॒श॒ने इति॑।अ॒भि॥  
तस्मा॑त्।वि॒राट्।अ॒जा॒य॒त॒।वि॒ऽराजः॑।अधि॑।पुरु॑षः।सः।जा॒तः।अति॑।अ॒रि॒च्य॒त॒।प॒श्चात्।भूमि॑म्।अथो॒ इति॑।पु॒रः॥  
यत्।पुरु॑षेण।ह॒विषा॑।दे॒वाः।य॒ज्ञम्।अत॑न्वत।व॒स॒न्तः।अ॒स्य॒।आ॒सी॒त्।आज्य॑म्।ग्री॒ष्मः।इ॒द्मः।श॒रत्।ह॒विः॥  
तम्।य॒ज्ञम्।ब॒र्हिषि॑।प्र।औ॒क्ष॒न्।पुरु॑षम्।जा॒तम्।अ॒ग्र॒तः।तेन॑।दे॒वाः।अ॒य॒ज॒न्त॒।सा॒ध्याः।ऋष॑यः।च॒।ये॥  
तस्मा॑त्।य॒ज्ञात्।स॒र्व॒ऽहुतः॑।सम्ऽभृ॑तम्।पृ॒ष॒त्ऽआ॒ज्यम्।प॒शून्।तान्।च॒क्रे॒।वा॒य॒व्या॑न्।आ॒र॒ण्यान्।ग्रा॒म्याः।च॒।ये॥  
तस्मा॑त्।य॒ज्ञात्।स॒र्व॒ऽहुतः॑।ऋचः॑।सामा॑नि।ज॒ज्ञि॒रे॒।छन्दां॑सि।ज॒ज्ञि॒रे॒।तस्मा॑त्।यजुः॑।तस्मा॑त्।अ॒जा॒य॒त॒॥  
तस्मा॑त्।अश्वाः॑।अ॒जा॒य॒न्त॒।ये।के।च॒।उ॒भ॒याद॑तः।गावः॑।ह॒।ज॒ज्ञि॒रे॒।तस्मा॑त्।तस्मा॑त्।जा॒ताः।अ॒जा॒वयः॑॥  
यत्।पुरु॑षम्।वि।अद॑धुः।क॒ति॒धा।वि।अ॒क॒ल्प॒य॒न्।मुख॑म्।किम्।अ॒स्य॒।कौ।बा॒हू इति॑।कौ।ऊ॒रू इति॑।पादौ॑।उ॒च्ये॒ते॒ इति॑॥  
ब्रा॒ह्म॒णः॑।अ॒स्य॒।मुख॑म्।आ॒सी॒त् बा॒हू इति॑।रा॒ज॒न्यः॑।कृ॒तः।ऊ॒रू इति॑।तत्।अ॒स्य॒।यत्।वैश्यः॑।प॒त्ऽभ्याम्।शू॒द्रः।अ॒जा॒य॒त॒॥  
च॒न्द्रमा॑।मन॑सः।जा॒तः।चक्षोः॑।सूर्यः॑।अ॒जा॒य॒त॒।मुखा॑त्।इन्द्रः॑।च॒।अ॒ग्निः।च॒।प्रा॒णात्।वा॒युः।अ॒जा॒य॒त॒॥  
नाभ्याः॑।आ॒सी॒त्।अ॒न्तरि॑क्षम्।शी॒र्ष्णः।द्यौः।सम्।अ॒व॒र्त॒त॒।प॒त्ऽभ्याम्।भूमिः॑।दिशः॑।श्रोत्रा॑त्।तथा॑।लो॒कान्।अ॒क॒ल्प॒य॒न्॥  
स॒प्त।अ॒स्य॒।आ॒स॒न्।प॒रि॒ऽधयः॑।त्रिः।स॒प्त।स॒म्ऽइधः॑।कृ॒ताः।दे॒वाः।यत्।य॒ज्ञम्।त॒न्वा॒नाः।अब॑ध्नन्।पुरु॑षम्।प॒शुम्॥  
य॒ज्ञेन॑।य॒ज्ञम्।अ॒य॒ज॒न्त॒।दे॒वाः।तानि॑।धर्मा॑णि।प्र॒थ॒मानि॑।आ॒स॒न्।ते।ह॒।नाक॑म्।म॒हि॒मानः॑।स॒च॒न्त॒।यत्र॑।पूर्वे॑।सा॒ध्याः।सन्ति॑।दे॒वाः॥  
