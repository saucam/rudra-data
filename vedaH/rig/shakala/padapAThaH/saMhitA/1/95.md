

  
द्वे।विरू॑पे॒ इति॒ विऽरू॑पे।च॒र॒तः॒।स्वर्थे॒ इति॑ सु॒ऽअर्थे॑।अ॒न्याऽअ॑न्या।व॒त्सम्।उप॑।धा॒प॒ये॒ते॒ इति॑।हरिः॑।अ॒न्यस्या॑म्।भव॑ति।स्व॒धाऽवा॑न्।शु॒क्रः।अ॒न्यस्या॑म्।द॒दृ॒शे॒।सु॒ऽवर्चाः॑॥  
दश॑।इ॒मम्।त्वष्टुः॑।ज॒न॒य॒न्त॒।गर्भ॑म्।अत॑न्द्रासः।यु॒व॒तयः॑।विऽभृ॑त्रम्।ति॒ग्मऽअ॑नी॑कम्।स्वऽय॑शसम्।जने॑षु।वि॒ऽरोच॑मानम्।परि॑।सी॒म्।न॒य॒न्ति॒॥  
त्रीणि॑।जाना॑।परि॑।भू॒ष॒न्ति॒।अ॒स्य॒।स॒मु॒द्रे।एक॑म्।दि॒वि।एक॑म्।अ॒प्ऽसु।पूर्वा॑म्।अनु॑।प्र।दिश॑म्।पार्थि॑वानाम्।ऋ॒तून्।प्र॒ऽशास॑त्।वि।द॒धौ॒।अ॒नु॒ष्ठु॥  
कः।इ॒मम्।वः॒।नि॒ण्यम्।आ।चि॒के॒त॒।व॒त्सः।मा॒तॄः।ज॒न॒य॒त॒।स्व॒ऽधाभिः॑।ब॒ह्वी॒नाम्।गर्भः॑।अ॒पसा॑म्।उ॒पऽस्था॑त्।म॒हान्।क॒विः।निः।च॒र॒ति॒।स्व॒धाऽवा॑न्॥  
आ॒विःऽत्यः॑।व॒र्ध॒ते॒।चारुः॑।आ॒सु॒।जि॒ह्माना॑म्।ऊ॒र्ध्वः।स्वऽय॑शाः।उ॒पऽस्थे॑।उ॒भे इति॑।त्वष्टुः॑।बि॒भ्य॒तुः॒।जाय॑मानात्।प्र॒ती॒ची इति॑।सिं॒हम्।प्रति॑।जो॒ष॒ये॒ते॒ इति॑॥  
उ॒भे इति॑।भ॒द्रे इति॑।जो॒ष॒ये॒ते॒ इति॑।न।मेने॑।गावः॑।न।वा॒श्राः।उप॑।त॒स्थुः॒।एवैः॑।सः।दक्षा॑णाम्।दक्ष॑ऽपतिः।ब॒भू॒व॒।अ॒ञ्जन्ति॑।यम्।द॒क्षि॒ण॒तः।ह॒विःऽभिः॑॥  
उत्।यं॒य॒मी॒ति॒।स॒वि॒ताऽइ॑व।बा॒हू इति॑।उ॒भे इति॑।सिचौ॑।य॒त॒ते॒।भी॒मः।ऋ॒ञ्जन्।उत्।शु॒क्रम्।अत्क॑म्।अ॒ज॒ते॒।सि॒मस्मा॑त्।नवा॑।मा॒तृऽभ्यः॒।वस॑ना।ज॒हा॒ति॒॥  
त्वे॒षम्।रू॒पम्।कृ॒णुते॒।उत्ऽत॑रम्।यत्।स॒म्ऽपृ॒ञ्चा॒नः।सद॑ने॒।गोऽभिः॑।अ॒त्ऽभिः।क॒विः।बु॒ध्नम्।परि॑।म॒र्मृ॒ज्य॒ते॒।धीः।सा।दे॒वता॑ता।सम्ऽइ॑तिः।ब॒भू॒व॒॥  
उ॒रु।ते॒।ज्रयः॑।परि॑।ए॒ति॒।बु॒ध्नम्।वि॒ऽरोच॑मानम्।म॒हि॒षस्य॑।धाम॑।विश्वे॑भिः।अ॒ग्ने॒।स्वय॑शःऽभिः।इ॒द्धः।अद॑ब्धेभिः।पा॒युऽभिः॑।पा॒हि॒।अ॒स्मान्॥  
धन्व॑न्।स्रोतः॑।कृ॒णु॒ते॒।ग॒तुम्।ऊ॒र्मिम्।शु॒क्रैः।ऊ॒र्मिऽभिः॑।अ॒भि।न॒क्ष॒ति॒।क्षाम्।विश्वा॑।सना॑नि।ज॒ठरे॑षु।ध॒त्ते॒।अ॒न्तः।नवा॑सु।च॒र॒ति॒।प्र॒ऽसूषु॑॥  
ए॒व।नः॒।अ॒ग्ने॒।स॒म्ऽइधा॑।वृ॒धा॒नः।रे॒वत्।पा॒व॒क॒।श्रव॑से।वि।भा॒हि॒।तत्।नः॒।मि॒त्रः।वरु॑णः।म॒म॒ह॒न्ता॒म्।अदि॑तिः।सिन्धुः॑।पृ॒थि॒वी।उ॒त।द्यौः॥  
