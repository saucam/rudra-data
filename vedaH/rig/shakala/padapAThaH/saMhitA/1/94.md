

  
इ॒मम्।स्तोम॑म्।अर्ह॑ते जा॒तऽवे॑दसे।रथ॑म्ऽइव।सम्।म॒हे॒म॒।म॒नी॒षया॑।भ॒द्रा।हि।नः॒।प्रऽम॑तिः।अ॒स्य॒।स॒म्ऽसदि॑।अग्ने॑।स॒ख्ये।मा।रि॒षा॒म॒।व॒यम्।तव॑॥  
यस्मै॑।त्वम्।आ॒ऽयज॑से।सः।सा॒ध॒ति॒।अ॒न॒र्वा।क्षे॒ति॒।दध॑ते।सु॒ऽवीर्य॑म्।सः।तू॒ता॒व॒।न।ए॒न॒म्।अ॒श्नो॒ति॒।अं॒ह॒तिः।अग्ने॑।स॒ख्ये।मा।रि॒षा॒म॒।व॒यम्।तव॑॥  
श॒केम॑।त्वा॒।स॒म्ऽइध॑म्।सा॒धय॑।धियः॑।त्वे॒।दे॒वाः।ह॒विः।अ॒द॒न्ति॒।आऽहु॑तम्।त्वम्।आ॒दि॒त्यान्।आ।व॒ह॒।तान्।हि।उ॒श्मसि॑।अग्ने॑।स॒ख्ये।मा।रि॒षा॒म॒।व॒यम्।तव॑॥  
भरा॑म।इ॒ध्मम्।कृ॒णवा॑म।ह॒वींषि॑।ते॒।चि॒तय॑न्तः।पर्व॑णाऽपर्वणा।व॒यम्।जी॒वात॑वे।प्र॒ऽत॒रम्।सा॒ध॒य॒।धियः॑।अग्ने॑।स॒ख्ये।मा।रि॒षा॒म॒।व॒यम्।तव॑॥  
वि॒शाम्।गो॒पाः।अ॒स्य॒।च॒र॒न्ति॒।ज॒न्तवः॑।द्वि॒ऽपत्।च॒।यत्।उ॒त।चतुः॑ऽपत्।अ॒क्तुऽभिः॑।चि॒त्रः।प्र॒ऽके॒तः।उ॒षसः॑।म॒हान्।अ॒सि॒।अग्ने॑।स॒ख्ये।मा।रि॒षा॒म॒।व॒यम्।तव॑॥  
त्वम्।अ॒ध्व॒र्युः।उ॒त।होता॑।अ॒सि॒।पू॒र्व्यः।प्र॒ऽशा॒स्ता।पोता॑।ज॒नुषा॑।पु॒रःऽहि॑तः।विश्वा॑।वि॒द्वान्।आर्त्वि॑ज्या।धी॒र॒।पु॒ष्य॒सि॒।अग्ने॑।स॒ख्ये।मा।रि॒षा॒म॒।व॒यम्।तव॑॥  
यः।वि॒श्वतः॑।सु॒ऽप्रती॑कः।स॒ऽदृङ्।असि॑।दू॒रे।चि॒त्।सन्।त॒ळित्ऽइ॑व।अति॑।रो॒च॒से॒।रात्र्याः॑।चि॒त्।अन्धः॑।अति॑।दे॒व॒।प॒श्य॒सि॒।अग्ने॑।स॒ख्ये।मा।रि॒षा॒म॒।व॒यम्।तव॑॥  
पू॒र्वः॑।दे॒वाः॒।भ॒व॒तु॒।सु॒न्व॒तः।रथः॑।अ॒स्माकम्।शंसः॑।अ॒भि।अ॒स्तु॒।दुः॒ऽध्यः॑।तत्।आ।जा॒नी॒त॒।उ॒त।पु॒ष्य॒त॒।वचः॑।अग्ने॑।स॒ख्ये।मा।रि॒षा॒म॒।व॒यम्।तव॑॥  
व॒धैः।दुः॒ऽशंसा॑न्।अप॑।दुः॒ऽध्यः॑।ज॒हि॒।दू॒रे।वा॒।ये।अन्ति॑।वा॒।के।चि॒त्।अ॒त्रिणः॑।अथ॑।य॒ज्ञाय॑।गृ॒ण॒ते॒।सु॒ऽगम्।कृ॒धि॒।अग्ने॑।स॒ख्ये।मा।रि॒षा॒म॒।व॒यम्।तव॑॥  
यत्।अयु॑क्थाः।अ॒रु॒षा।रोहि॑ता।रथे॑।वात॑ऽजूता।वृ॒ष॒भस्य॑ऽइव।ते॒।आत्।इ॒न्व॒सि॒।व॒निनः॑।धू॒मऽके॑तुना।अग्ने॑।स॒ख्ये।मा।रि॒षा॒म॒।व॒यम्।तव॑॥  
अध॑।स्व॒नात्।उ॒त।बि॒भ्युः॒।प॒त॒त्रिणः॑।द्र॒प्सा।यत्।ते॒।य॒व॒स॒ऽअदः॑।वि।अस्थि॑रन्।सु॒ऽगम्।तत्।ते॒।ता॒व॒केभ्यः॑।र॒थे॒भ्यः।अग्ने॑।स॒ख्ये।मा।रि॒षा॒म॒।व॒यम्।तव॑॥  
अ॒यम्।मि॒त्रस्य॑।वरु॑णस्य।धाय॑से।अ॒व॒ऽया॒ताम्।म॒रुता॒म्।हेळः॑।अद्भु॑तः।मृ॒ळ।सु।नः॒।भूतु॑।ए॒षा॒म्।मनः॑।पुनः॑।अग्ने॑।स॒ख्ये।मा।रि॒षा॒म॒।व॒यम्।तव॑॥  
दे॒वः।दे॒वाना॑म्।अ॒सि॒।मि॒त्रः।अद्भु॑तः।वसुः॑।वसू॑नाम्।अ॒सि॒।चारुः॑।अ॒ध्व॒रे।शर्म॑न्।स्या॒म॒।तव॑।स॒प्रथः॑ऽतमे।अग्ने॑।स॒ख्ये।मा।रि॒षा॒म॒।व॒यम्।तव॑॥  
तत्।ते॒।भ॒द्रम्।यत्।सम्ऽइ॑द्धः।स्वे।दमे॑।सोम॑ऽआहुतः।जर॑से।मृ॒ळ॒यत्ऽत॑मः।दधा॑सि।रत्न॑म्।द्रवि॑णम्।च॒।दा॒शुषे॑।अग्ने॑।स॒ख्ये।मा।रि॒षा॒म॒।व॒यम्।तव॑॥  
यस्मै॑।त्वम्।सु॒ऽद्र॒वि॒णः॒।ददा॑शः।अ॒ना॒गाः॒ऽत्वम्।अ॒दि॒ते॒।स॒र्वऽता॑ता।यम्।भ॒द्रेण॑।शव॑सा।चो॒दया॑सि।प्र॒जाऽव॑ता।राध॑सा।ते॒।स्या॒म॒॥  
सः।त्वम्।अ॒ग्ने॒।सौ॒भ॒ग॒ऽत्वस्य॑।वि॒द्वान्।अ॒स्माक॑म्।आयुः॑।प्र।ति॒र॒।इ॒ह।दे॒व॒।तत्।नः॒।मि॒त्रः।वरु॑णः।म॒म॒ह॒न्ता॒म्।अदि॑तिः।सिन्धुः॑।पृ॒थि॒वी।उ॒त।द्यौः॥  
