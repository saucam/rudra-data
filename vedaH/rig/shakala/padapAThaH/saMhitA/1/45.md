

  
त्वम्।अ॒ग्ने॒।वसू॑न्।इ॒ह।रु॒द्रान्।आ॒दि॒त्यान्।उ॒त।यज॑।सु॒ऽअ॒ध्व॒रम्।जन॑म्।मनु॑ऽजातम्।घृ॒त॒ऽप्रुष॑म्॥  
श्रु॒ष्टी॒ऽवानः।हि।दा॒शुषे॑।दे॒वाः।अ॒ग्ने॒।विचे॑तसः।तान्।रो॒हि॒त्ऽअ॒श्व॒।गि॒र्व॒णः॒।त्रयः॑ऽत्रिंशतम्।आ।व॒ह॒॥  
प्रि॒य॒मे॒ध॒ऽवत्।अ॒त्रि॒ऽवत्।जात॑ऽवेदः।वि॒रू॒प॒ऽवत्।अ॒ङ्गि॒र॒स्वत्।म॒हि॒ऽव्र॒त॒।प्रस्क॑ण्वस्य।श्रु॒धि॒।हव॑म्॥  
महि॑ऽकेरवः।ऊ॒तये॑।प्रि॒यऽमे॑धाः।अ॒हू॒ष॒त॒।राज॑न्तम्।अ॒ध्व॒राणा॑म्।अ॒ग्निम्।शु॒क्रेण॑।शो॒चिषा॑॥  
घृत॑ऽआहवन।स॒न्त्य॒।इ॒माः।ऊँ॒ इति॑।सु।श्रु॒धि॒।गिरः॑।याभिः॑।कण्व॑स्य।सू॒नवः॑।हव॑न्ते।अव॑से।त्वा॒॥  
त्वाम्।चि॒त्र॒श्र॒वः॒ऽत॒म॒।हव॑न्ते।वि॒क्षु।ज॒न्तवः॑।शो॒चिःऽके॑शम्।पु॒रु॒ऽप्रि॒य॒।अग्ने॑।ह॒व्याय॑।वोळ्ह॑वे॥  
नि।त्वा॒।होता॑रम्।ऋ॒त्विज॑म्।द॒धि॒रे।व॒सु॒वित्ऽत॑मम्।श्रुत्ऽक॑र्णम्।स॒प्रथः॑ऽतमम्।विप्राः॑।अ॒ग्ने॒।दिवि॑ष्टिषु॥  
आ।त्वा॒।विप्राः॑।अ॒चु॒च्य॒वुः॒।सु॒तऽसो॑माः।अ॒भि।प्रयः॑।बृ॒हत्।भाः।बिभ्र॑तः।ह॒विः।अग्ने॑।मर्ता॑य।दा॒शुषे॑॥  
प्रा॒तः॒ऽयाव्नः॑।स॒हः॒ऽकृ॒त॒।सो॒म॒ऽपेया॑य।स॒न्त्य॒।इ॒ह।अ॒द्य।दैव्य॑म्।जन॑म्।ब॒र्हिः।आ।सा॒द॒य॒।व॒सो॒ इति॑॥  
अ॒र्वाञ्च॑म्।दैव्य॑म्।जन॑म्।अग्ने॑।यक्ष्व॑।सहू॑तिऽभिः।अ॒यम्।सोमः॑।सु॒ऽदा॒न॒वः॒।तम्।पा॒त॒।ति॒रःऽअ॑ह्न्यम्॥  
