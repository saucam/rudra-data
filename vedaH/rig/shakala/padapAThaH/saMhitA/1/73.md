

  
र॒यिः।न।यः।पि॒तृ॒ऽवि॒त्तः।व॒यः॒ऽधाः।सु॒ऽप्रनी॑तिः।चि॒कि॒तुषः॑।न।शासुः॑।स्यो॒न॒ऽशीः।अति॑थिः।न।प्री॒णा॒नः।होता॑ऽइव।सद्म॑।वि॒ध॒तः।वि।ता॒री॒त्॥  
दे॒वः।न।यः।स॒वि॒ता।स॒त्यऽम॑न्मा।क्रत्वा॑।नि॒ऽपाति॑।वृ॒जना॑नि।विश्वा॑।पु॒रु॒ऽप्र॒श॒स्तः।अ॒मतिः॑।न।स॒त्यः।आ॒त्माऽइ॑व।शेवः॑।दि॒धि॒षाय्यः॑।भू॒त्॥  
दे॒वः।न।यः।पृ॒थि॒वीम्।वि॒श्वऽधा॑याः।उ॒प॒ऽक्षेति॑।हि॒तऽमि॑त्रः॑।न।राजा॑।पु॒रः॒ऽसदः॑।श॒र्म॒ऽसदः॑।न।वी॒राः।अ॒न॒व॒द्या।पति॑जुष्टाऽइव।नारी॑॥  
तम्।त्वा॒।नरः॑।दमे॑।आ।नित्य॑म्।इ॒द्धम्।अ॒ग्ने॒।सच॑न्त।क्षि॒तिषु॑।ध्रु॒वासु॑।अधि॑।द्यु॒म्नम्।नि।द॒धुः॒।भूरि॑।अ॒स्मि॒न्।भव॑।वि॒श्वऽआ॑युः।ध॒रुणः॑।र॒यी॒णाम्॥  
वि।पृक्षः॑।अ॒ग्ने॒।म॒घऽवा॑नः।अश्युः॑।वि।सू॒रयः॑।दद॑तः।विश्व॑म्।आयुः॑।स॒नेम॑।वाज॑म्।स॒म्ऽइ॒थेषु॑।अ॒र्यः।भा॒गम्।दे॒वेषु॑।श्रव॑से।दधा॑नाः॥  
ऋ॒तस्य॑।हि।धे॒नवः॑।वा॒व॒शा॒नाः।स्मत्ऽऊ॑ध्नीः।पी॒पय॑न्त।द्युऽभ॑क्ताः।प॒रा॒ऽवतः॑।सु॒ऽम॒तिम्।भिक्ष॑माणाः।वि।सिन्ध॑वः।स॒मया॑।स॒स्रुः॒।अद्रि॑म्॥  
त्वे।अ॒ग्ने॒।सु॒ऽम॒तिम्।भिक्ष॑माणाः।दि॒वि।श्रवः॑।द॒धि॒रे॒।य॒ज्ञियाः॑।नक्ता॑।च॒।च॒क्रुः।उ॒षसा।विरू॑पे॒ इति॒ विऽरू॑पे।कृ॒ष्णम्।च॒।वर्ण॑म्।अ॒रु॒णम्।च॒।सम्।धु॒रिति॑ धुः॥  
यान्।रा॒ये।म॒र्ता॑न्।सुसू॑दः।अ॒ग्ने॒।ते।स्या॒म॒।म॒घऽवा॑नः।व॒यम्।च॒।छा॒याऽइ॑व।विश्व॑म्।भुव॑नम्।सि॒स॒क्षि॒।आ॒प॒प्रि॒ऽवान्।रोद॑सी॒ इति॑।अ॒न्तरि॑क्षम्॥  
अर्व॑त्ऽभिः।अ॒ग्ने॒।अर्व॑तः।नृभिः॑।नॄन्।वी॒रैः।वी॒रान्।व॒नु॒या॒म॒।त्वाऽऊ॑ताः।ई॒शा॒नासः॑।पि॒तृ॒ऽवि॒त्तस्य॑।रा॒यः।वि।सू॒रयः॑।श॒तऽहि॑माः।नः॒।अ॒श्युः॒॥  
ए॒ता।ते॒।अ॒ग्ने॒।उ॒चथा॑नि।वे॒धः॒।जुष्टा॑नि।स॒न्तु॒।मन॑से।हृ॒दे।च॒।श॒केम॑।रा॒यः।सु॒ऽधुरः॑।यम॑म्।ते॒।अधि॑।श्रवः॑।दे॒वऽभ॑क्तम्।दधा॑नाः॥  
