

  
आ।नः॒।इळा॑भिः।वि॒दथे॑।सु॒ऽश॒स्ति।वि॒श्वान॑रः।स॒वि॒ता।दे॒वः।ए॒तु॒।अपि॑।यथा॑।यु॒वा॒नः॒।मत्स॑थ।नः॒।विश्व॑म्।जग॑त्।अ॒भि॒ऽपि॒त्वे।म॒नी॒षा॥  
आ।नः॒।विश्वे॑।आस्क्राः॑।ग॒म॒न्तु॒।दे॒वाः।मि॒त्रः।अ॒र्य॒मा।वरु॑णः।स॒ऽजोषाः॑।भुव॑न्।यथा॑।नः॒।विश्वे॑।वृ॒धासः॑।कर॑न्।सु॒ऽसहा॑।वि॒थु॒रम्।न।शवः॑॥  
प्रेष्ठ॑म्।वः॒।अति॑थिम्।गृ॒णी॒षे॒।अ॒ग्निम्।श॒स्तिऽभिः॑।तु॒र्वणिः॑।स॒ऽजोषाः॑।अस॑त्।यथा॑।नः॒।वरु॑णः।सु॒ऽकी॒र्तिः।इषः॑।च॒।प॒र्ष॒त्।अ॒रि॒ऽगू॒र्तः।सू॒रिः॥  
उप॑।वः॒।आ।इ॒षे॒।नम॑सा।जि॒गी॒षा।उ॒षसा॒नक्ता॑।सु॒दुघा॑ऽइव।धे॒नुः।स॒मा॒ने।अह॑न्।वि॒ऽमिमा॑नः।अ॒र्कम्।विषु॑ऽरूपे।पय॑सि।सस्मि॑न्।ऊध॑न्॥  
उ॒त।नः॒।अहिः॑।बु॒ध्न्यः॑।मयः॑।क॒रिति॑ कः।शिशु॑म्।न।पि॒प्युषी॑ऽइव।वे॒ति॒।सिन्धुः॑।येन॑।नपा॑तम्।अ॒पाम्।जु॒नाम॑।म॒नः॒ऽजुवः॑।वृष॑णः।यम्।वह॑न्ति॥  
उ॒त।नः॒।ई॒म्।त्वष्टा॑।आ।ग॒न्तु॒।अच्छ॑।स्मत्।सू॒रिऽभिः॑।अ॒भि॒ऽपि॒त्वे।स॒ऽजोषाः॑।आ।वृ॒त्र॒ऽहा।इन्द्रः॑।च॒र्ष॒णि॒ऽप्राः।तु॒विःऽत॑मः।न॒राम्।नः॒।इ॒ह।ग॑म्याः॥  
उ॒त।नः॒।ई॒म्।म॒तयः॑।अश्व॑ऽयोगाः।शिशु॑म्।न।गावः॑।तरु॑णम्।रि॒ह॒न्ति॒।तम्।ई॒म्।गिरः॑।जन॑यः।न।पत्नीः॑।सु॒र॒भिःऽत॑मम्।न॒राम्।न॒स॒न्त॒॥  
उ॒त।नः॒।ई॒म्।म॒रुतः॑।वृ॒द्धऽसे॑नाः॒।स्मत्।रोद॑सी॒ इति॑।सऽम॑नसः।स॒द॒न्तु॒।पृष॑त्ऽअश्वासः।वन॑यः।न।रथाः॑।रि॒शाद॑सः।मि॒त्र॒ऽयुजः॑।न।दे॒वाः॥  
प्र।नु।यत्।ए॒षा॒म्।म॒हि॒ना।चि॒कि॒त्रे।प्र।यु॒ञ्ज॒ते॒।प्र॒ऽयुजः॑।ते।सु॒ऽवृ॒क्ति।अध॑।यत्।ए॒षा॒म्।सु॒ऽदिने॑।न।शरुः॑।विश्व॑म्।आ।इरि॑णम्।प्रु॒षा॒यन्त॑।सेनाः॑॥  
प्रो इति॑।अ॒श्विनौ॑।अव॑से।कृ॒णु॒ध्व॒म्।प्र।पू॒षण॑म्।स्वत॑वसः।हि।सन्ति॑।अ॒द्वे॒षः।विष्णुः॑।वातः॑।ऋ॒भु॒क्षाः।अच्छ॑।सु॒म्नाय॑।व॒वृ॒ती॒य॒।दे॒वान्॥  
इ॒यम्।सा।वः॒।अ॒स्मे इति॑।दीधि॑तिः।य॒ज॒त्राः॒।अ॒पि॒ऽप्राणी॑।च॒।सद॑नी।च॒।भू॒याः॒।नि।या।दे॒वेषु॑।यत॑ते।व॒सु॒ऽयुः।वि॒द्याम॑।इ॒षम्।वृ॒जन॑म्।जी॒रऽदा॑नुम्॥  
