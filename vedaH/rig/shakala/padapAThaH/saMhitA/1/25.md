

  
यत्।चि॒त्।हि।ते॒।विशः॑।य॒था॒।प्र।दे॒व॒।व॒रु॒ण॒।व्र॒तम्।मि॒नी॒मसि॑।द्यवि॑ऽद्यवि॥  
मा।नः॑।व॒धाय॑।ह॒त्नवे॑।जि॒ही॒ळा॒नस्य॑।री॒र॒धः॒।मा।हृ॒णा॒नस्य॑ म॒न्यवे॑॥  
वि।मृ॒ळी॒काय॑।ते॒।मनः॑।र॒थीः।अश्व॑म्।न।सम्ऽदि॑तम्।गी॒भिः।व॒रु॒ण॒।सी॒म॒हि॒॥  
परा॑।हि।मे॒।विऽम॑न्यवः।पत॑न्ति।वस्यः॑ऽइष्टये।वयः॑।न।व॒स॒तीः।उप॑॥  
क॒दा।क्ष॒त्र॒ऽश्रिय॑म्।नर॑म्।आ।वरु॑णम्।क॒रा॒म॒हे॒।मृ॒ळी॒काय॑।उ॒रु॒ऽचक्ष॑सम्॥  
तत्।इत्।स॒मा॒नम्।आ॒शा॒ते॒ इति॑।वेन॑न्ता।न।प्र।यु॒च्छ॒तः॒।धृ॒तऽव्र॑ताय।दा॒शुषे॑॥  
वेद॑।यः।वी॒नाम्।प॒दम्।अ॒न्तरि॑क्षेण।पत॑ताम्।वेद॑।ना॒वः।स॒मु॒द्रियः॑॥  
वेद॑।मा॒सः।धृ॒तऽव्र॑तः।द्वाद॑श।प्र॒जाऽव॑तः।वेद॑।यः।उ॒प॒ऽजाय॑ते॥  
वेद॑।वात॑स्य।व॒र्त॒निम्।उ॒रोः।ऋ॒ष्वस्य॑।बृ॒ह॒तः।वेद॑।ये।अ॒धि॒ऽआस॑ते॥  
नि।स॒सा॒द॒।धृ॒तऽव्र॑तः।वरु॑णः।प॒स्त्या॑सु।आ।साम्ऽरा॑ज्याय।सु॒ऽक्रतुः॑॥  
अतः॑।विश्वा॑नि।अद्भु॑ता।चि॒कि॒त्वान्।अ॒भि।प॒श्य॒ति॒।कृ॒तानि॑।या।च॒।कर्त्वा॑॥  
सः।नः॒।वि॒श्वाहा॑।सु॒ऽक्रतुः॑।आ॒दि॒त्यः।सु॒ऽपथा॑।क॒र॒त्।प्र।नः॒।आयूं॑षि।ता॒रि॒ष॒त्॥  
बिभ्र॑त्।द्रा॒पिम्।हि॒र॒ण्यय॑म्।वरु॑णः।व॒स्त॒।निः॒ऽनिज॑म्।परि॑।स्पशः॑।नि।से॒दि॒रे॒॥  
न।यम्।दिप्स॑न्ति।दि॒प्सवः।न।द्रुह्वा॑णः।जना॑नाम्।न।दे॒वम्।अ॒भिऽमा॑तयः॥  
उ॒त।यः।मानु॑षेषु।आ।यशः॑।च॒क्रे।असा॑मि।आ।अ॒स्माक॑म्।उ॒दरे॑षु।आ॥  
पराः॑।मे॒।य॒न्ति॒।धी॒तयः।गावः॑।न।गव्यू॑तीः।अनु॑।इ॒च्छन्तीः॑।उ॒रु॒ऽचक्ष॑सम्॥  
सम्।नु।वो॒चा॒व॒है॒।पुनः॑।यतः॑।मे॒।मधु॑।आऽभृ॑तम्।होता॑ऽइव।क्षद॑से।प्रि॒यम्॥  
दर्श॑म्।नु।वि॒श्वऽद॑र्शतम्।दर्श॑म्।रथ॑म्।अधि॑।क्षमि॑।ए॒ताः।जु॒ष॒त॒।मे॒।गिरः॑॥  
इ॒मम्।मे॒।व॒रु॒ण॒।श्रुधि॑।हव॑म्।अ॒द्य।च॒।मृ॒ळ॒य॒।त्वाम्।अ॒व॒स्युः।आ।च॒क्रे॒॥  
त्वम्।विश्व॑स्य।मे॒धि॒र॒।दि॒वः।च॒।ग्मः।च॒।रा॒ज॒सि॒।सः याम॑नि॒।प्रति॑।श्रु॒धि॒॥  
उत्।उ॒त्ऽत॒मम्।मु॒मु॒ग्धि॒।नः॒।वि।पाश॑म्।म॒ध्य॒मञ् चृ॒त॒।अव॑।अ॒ध॒मानि॑।जी॒वसे॑॥  
