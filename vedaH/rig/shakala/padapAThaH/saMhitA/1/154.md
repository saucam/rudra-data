

  
विष्णोः॑।नु।क॒म्।वी॒र्या॑णि।प्र।वो॒च॒म्।यः।पार्थि॑वानि।वि॒ऽम॒मे।रजां॑सि।यः।अस्क॑भायत्।उत्ऽत॑रम्।स॒धऽस्थ॑म्।वि॒ऽच॒क्र॒मा॒णः।त्रे॒धा।ऊ॒रु॒ऽगा॒यः॥  
प्र।तत्।विष्णुः॑।स्त॒व॒ते॒।वी॒र्ये॑ण।मृ॒गः।न।भी॒मः।कु॒च॒रः।गि॒रि॒ऽस्थाः।यस्य॑।उ॒रुषु॑।त्रि॒षु।वि॒ऽक्रम॑णेषु।अ॒धि॒ऽक्षि॒यन्ति॑।भुव॑नानि।विश्वा॑॥  
प्र।विष्ण॑वे।शू॒षम्।ए॒तु॒।मन्म॑।गि॒रि॒ऽक्षिते॑।उ॒रु॒ऽगा॒याय॑।वृष्णे॑।यः।इ॒दम्।दी॒र्घम्।प्रऽय॑तम्।स॒धऽस्थ॑म्।एकः॑।वि॒ऽम॒मे।त्रि॒ऽभिः।इत्।प॒देऽभिः॑॥  
यस्य॑।त्री।पू॒र्णा।मधु॑ना।प॒दानि॑।अक्षी॑यमाणा।स्व॒धया॑।मद॑न्ति।यः।ऊँ॒ इति॑।त्रि॒ऽधातु॑।पृ॒थि॒वीम्।उ॒त।द्याम्।एकः॑।दा॒धार॑।भुव॑नानि।विश्वा॑॥  
तत्।अ॒स्य॒।प्रि॒यम्।अ॒भि।पाथः॑।अ॒श्या॒म्।नरः॑।यत्र॑।दे॒व॒यवः॑।मद॑न्ति।उ॒रु॒ऽक्र॒मस्य॑।सः।हि।बन्धुः॑।इ॒त्था।विष्णोः॑।प॒दे।प॒र॒मे।मध्वः॑।उत्सः॑॥  
ता।वा॒म्।वास्तू॑नि।उ॒श्म॒सि॒।गम॑ध्यै।यत्र॑।गावः॑।भूरि॑ऽशृङ्गाः।अ॒यासः॑।अत्र॑।अह॑।तत्।उ॒रु॒ऽगा॒यस्य॑।वृष्णः॑।प॒र॒मम्।प॒दम्।अव॑।भा॒ति॒।भूरि॑॥  
