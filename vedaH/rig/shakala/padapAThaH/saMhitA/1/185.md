

  
क॒त॒रा।पूर्वा॑।क॒त॒रा।अप॑रा।अ॒योः।क॒था।जा॒ते इति॑।क॒व॒यः॒।कः।वि।वे॒द॒।विश्व॑म्।त्मना॑।बि॒भृ॒तः॒।यत्।ह॒।नाम॑।वि।व॒र्ते॒ते॒।अह॑नी॒ इति॑।च॒क्रिया॑ऽइव॥  
भूरि॑।द्वे इति॑।अच॑रन्ती॒ इति॑।चर॑न्तम्।प॒त्ऽवन्तम्।गर्भ॑म्।अ॒पदी॒ इति॑।द॒धा॒ते॒ इति॑।नित्य॑म्।न।सू॒नुम्।पि॒त्रोः।उ॒पऽस्थे॑।द्यावा॑।रक्ष॑तम्।पृ॒थि॒वी॒ इति॑।नः॒।अभ्वा॑त्॥  
अ॒ने॒हः।दा॒त्रम्।अदि॑तेः।अ॒न॒र्वम्।हु॒वे।स्वः॑ऽवत्।अ॒व॒धम्।नम॑स्वत्।तत्।रो॒द॒सी॒ इति॑।ज॒न॒य॒त॒म्।ज॒रि॒त्रे।द्यावा॑।रक्ष॑तम्।पृ॒थि॒वी॒ इति॑।नः॒।अभ्वा॑त्॥  
अत॑प्यमाने॒ इति॑।अव॑सा।अव॑न्ती॒ इति॑।अनु॑।स्या॒म॒।रोद॑सी॒ इति॑।दे॒वपु॑त्रे॒ इति॑ दे॒वऽपु॑त्रे।उ॒भे इति॑।दे॒वाना॑म्।उ॒भये॑भिः।अह्ना॑म्।द्यावा॑।रक्ष॑तम्।पृ॒थि॒वी॒ इति॑।नः॒।अभ्वा॑त्॥  
स॒ङ्गच्छ॑माने॒ इति॑ स॒म्ऽगच्छ॑माने।यु॒व॒ती इति॑।सम॑न्ते॒ इति॒ सम्ऽअ॑न्ते।स्वसा॑रा।जा॒मी इति॑।पि॒त्रोः।उ॒पऽस्थे॑।अ॒भि॒जिघ्र॑न्ती॒ इत्य॑भि॒ऽजिघ्र॑न्ती।भुव॑नस्य।नाभि॑म्।द्यावा॑।रक्ष॑तम्।पृ॒थि॒वी॒ इति॑।नः॒।अभ्वा॑त्॥  
उ॒र्वी इति॑।सद्म॑नी॒ इति॑।बृ॒ह॒ती इति॑।ऋ॒तेन॑।हु॒वे।दे॒वाना॑म्।अव॑सा।जनि॑त्री॒ इति॑।द॒धाते॑।ये।अ॒मृत॑म्।सु॒प्रती॑के॒ इति॑ सु॒ऽप्रती॑के।द्यावा॑।रक्ष॑तम्।पृ॒थि॒वी॒ इति॑।नः॒।अभ्वा॑त्॥  
उ॒र्वी इति॑।पृ॒थ्वी इति॑।ब॒हु॒ले इति॑।दू॒रेअ॑न्ते॒ इति॑ दू॒रेऽअ॑न्ते।उप॑।ब्रु॒वे॒।नम॑सा।य॒ज्ञे।अ॒स्मिन्।द॒धाते॒ इति॑।ये इति॑।सु॒भगे॒ इति॑ सु॒ऽभगे॑।सु॒प्रतू॑र्ती॒ इति॑ सु॒ऽप्रतू॑र्ती।द्यावा॑।रक्ष॑तम्।पृ॒थि॒वी॒ इति॑।नः॒।अभ्वा॑त्॥  
दे॒वान्।वा॒।यत्।च॒कृ॒म।कत्।चि॒त्।आगः॑।सखा॑यम्।वा॒।सद॑म्।इत्।जाःऽप॑तिम्।वा॒।इ॒यम्।धीः।भू॒याः॒।अ॒व॒ऽयान॑म्।एषा॑म्।द्यावा॑।रक्ष॑तम्।पृ॒थि॒वी॒ इति॑।नः॒।अभ्वा॑त्॥  
उ॒भा।शंसा॑।नर्या॑।माम्।अ॒वि॒ष्टा॒म्।उ॒भे इति॑।माम्।ऊ॒ती इति॑।अव॑सा।स॒चे॒ता॒म्।भूरि॑।चि॒त्।अ॒र्यः।सु॒दाःऽत॑राय।इ॒षा।मद॑न्तः।इ॒ष॒ये॒म॒।दे॒वाः॒॥  
ऋ॒तम्।दि॒वे।तत्।अ॒वो॒च॒म्।पृ॒थि॒व्यै।अ॒भि॒ऽश्रा॒वाय॑।प्र॒थ॒मम्।सु॒ऽमे॒धाः।पा॒ताम्।अ॒व॒द्यात्।दुः॒ऽइ॒तात्।अ॒भीके॑।पि॒ता।मा॒ता।च॒।र॒क्ष॒ता॒म्।अवः॑ऽभिः॥  
इ॒दम्।द्या॒वा॒पृ॒थि॒वी॒ इति॑।स॒त्यम्।अ॒स्तु॒।पितः॑।मातः॑।यत्।इ॒ह।उ॒प॒ऽब्रु॒वे।वा॒म्।भू॒तम्।दे॒वाना॑म्।अ॒व॒मे इति॑।अवः॑ऽभिर्।वि॒द्याम॑।इ॒षम्।वृ॒जन॑म्।जी॒रऽदा॑नुम्॥  
