

  
आ।नः॒।भ॒द्राः।क्रत॑वः।य॒न्तु॒।वि॒श्वतः॑।अद॑ब्धासः।अप॑रिऽइतासः।उ॒त्ऽभिदः॑।दे॒वाः।नः॒।यथा॑।सद॑म्।इत्।वृ॒धे।अस॑न्।अप्र॑ऽआयुवः।र॒क्षि॒तारः॑।दि॒वेऽदि॑वे॥  
दे॒वाना॑म्।भ॒द्रा।सु॒ऽम॒तिः।ऋ॒जु॒ऽय॒ताम्।दे॒वाना॑म्।रा॒तिः।अ॒भि।नः॒।नि।व॒र्त॒ता॒म्।दे॒वाना॑म्।स॒ख्यम्।उप॑।से॒दि॒म॒।व॒यम्।दे॒वाः।नः॒।आयुः॑।प्र।ति॒र॒न्तु॒।जी॒वसे॑॥  
तान्।पूर्व॑या।नि॒ऽविदा॑।हू॒म॒हे॒।व॒यम्।भग॑म्।मि॒त्रम्।अदि॑तिम्।दक्ष॑म्।अ॒स्रिध॑म्।अ॒र्य॒मण॑म्।वरु॑णम्।सोम॑म्।अ॒श्विना॑।सर॑स्वती।नः॒।सु॒ऽभगा॑।मयः॑।क॒र॒त्॥  
तत्।नः॒।वातः॑।म॒यः॒ऽभु।वा॒तु॒।भे॒ष॒जम्।तत्।मा॒ता।पृ॒थि॒वी।तत्।पि॒ता।द्यौः।तत्।ग्रावा॑णः।सो॒म॒ऽसुतः॑।म॒यः॒ऽभुवः॑।तत्।अ॒श्वि॒ना॒।शृ॒णु॒त॒म्।धि॒ष्ण्या॒।यु॒वम्॥  
तम्।ईशा॑नम्।जग॑तः।त॒स्थुषः॑।पति॑म्।धि॒य॒म्ऽजि॒न्वम्।अव॑से।हू॒म॒हे॒।व॒यम्।पू॒षा।नः॒।यथा॑।वेद॑सम्।अस॑त्।वृ॒धे।र॒क्षि॒ता।पा॒युः।अद॑ब्धः।स्व॒स्तये॑॥  
स्व॒स्ति।नः॒।इन्द्रः॑।वृ॒द्धऽश्र॑वाः।स्व॒स्ति।नः॒।पू॒षा।वि॒श्वऽवे॑दाः।स्व॒स्ति।नः॒।तार्क्ष्यः॑।अरि॑ष्टऽनेमिः।स्व॒स्ति।नः॒।बृह॒स्पतिः॑।द॒धा॒तु॒॥  
पृष॑त्ऽअश्वाः।म॒रुतः॑।पृश्नि॑ऽमातरः।शु॒भ॒म्ऽयावा॑नः।वि॒दथे॑षु।जग्म॑यः।अ॒ग्नि॒ऽजि॒ह्वाः।मन॑वः।सूर॑ऽचक्षसः।विश्वे॑।नः॒।दे॒वाः।अव॑सा।आ।ग॒म॒न्।इ॒ह॥  
भ॒द्रम्।कर्णे॑भिः।शृ॒णु॒या॒म॒।दे॒वाः॒।भ॒द्रम्।प॒श्ये॒म॒।अ॒क्षऽभिः॑।य॒ज॒त्राः॒।स्थि॒रैः।अङ्गैः॑।तु॒स्तु॒ऽवांसः॑।त॒नूभिः॑।वि।अ॒शे॒म॒।दे॒वऽहि॑तम्।यत्।आयुः॑॥  
श॒तम्।इत्।नु।श॒रदः॑।अन्ति॑।दे॒वाः॒।यत्र॑।नः॒।च॒क्र।ज॒रस॑म्।त॒नूना॑म्।पु॒त्रासः॑।यत्र॑।पि॒तरः॑।भव॑न्ति।मा।नः॒।म॒ध्या।रि॒रि॒ष॒त॒।आयुः॑।गन्तोः॑॥  
अदि॑तिः।द्यौः।अदि॑तिः।अ॒न्तरि॑क्षम्।अदि॑तिः।मा॒ता।सः।पि॒ता।सः।पु॒त्रः।विश्वे॑।दे॒वाः।अदि॑तिः।पञ्च॑।जनाः॑।अदि॑तिः।जा॒तम्।अदि॑तिः।जनि॑ऽत्वम्॥  
