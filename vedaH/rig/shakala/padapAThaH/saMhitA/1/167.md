

  
स॒हस्र॑म्।ते॒।इ॒न्द्र॒।ऊ॒तयः॑।नः॒।स॒हस्र॑म्।इषः॑।ह॒रि॒ऽवः॒।गू॒र्तऽत॑माः।स॒हस्र॑म्।रायः॑।मा॒द॒यध्यै॑।स॒ह॒स्रिणः॑।उप॑।नः॒।य॒न्तु॒।वाजाः॑॥  
आ।नः॒।अवः॑ऽभिः।म॒रुतः॑।या॒न्तु॒।अच्छ॑।ज्येष्ठे॑भिः।वा॒।बृ॒हत्ऽदि॑वैः।सु॒ऽमा॒याः।अध॑।यत्।ए॒षा॒म्।नि॒ऽयुतः॑।प॒र॒माः।स॒मु॒द्रस्य॑।चि॒त्।ध॒नय॑न्त।पा॒रे॥  
मि॒म्यक्ष॑।येषु॑।सुऽधि॑ता।घृ॒ताची॑।हिर॑ण्यऽनिर्निक्।उप॑रा।न।ऋ॒ष्टिः।गुहा॑।चर॑न्ती।मनु॑षः।न।योषा॑।स॒भाऽव॑ती।वि॒द॒थ्या॑ऽइव।सम्।वाक्॥  
परा॑।शु॒भ्राः।अ॒यासः॑।य॒व्या।सा॒धा॒र॒ण्याऽइ॑व।म॒रुतो॑।मि॒मि॒क्षुः॒।न।रो॒द॒सी इति॑।अप॑।नु॒द॒न्त॒।घो॒राः।जु॒षन्त॑।वृध॑म्।स॒ख्याय॑।दे॒वाः॥  
जोष॑त्।यत्।ई॒म्।अ॒सु॒र्या॑।स॒चध्यै॑।विसि॑तऽस्तुका।रो॒द॒सी।नृ॒ऽमनाः॑।आ।सू॒र्याऽइ॑व।वि॒ध॒तः।रथ॑म्।गा॒त्।त्वे॒षऽप्र॑तीका।नभ॑सः।न।इ॒त्या॥  
आ।अ॒स्था॒प॒य॒न्त॒।यु॒व॒तिम्।युवा॑नः।शु॒भे।निऽमि॑श्लाम्।वि॒दथे॑षु।प॒ज्राम्।अ॒र्कः।यत्।वः॒।म॒रु॒तः॒।ह॒विष्मा॑न्।गाय॑त्।गा॒थम्।सु॒तऽसो॑मः।दु॒व॒स्यन्॥  
प्र।तम्।वि॒व॒क्मि॒।वक्म्यः॑।यः।ए॒षा॒म्।म॒रुता॑म्।म॒हि॒मा।स॒त्यः।अस्ति॑।सचा॑।यत्।ई॒म्।वृष॑ऽमनाः।अ॒ह॒म्ऽयुः।स्थि॒रा।चि॒त्।जनीः॑।वह॑ते।सु॒ऽभा॒गाः॥  
पान्ति॑।मि॒त्रावरु॑णौ।अ॒व॒द्यात्।चय॑ते।ई॒म्।अ॒र्य॒मो इति॑।अप्र॑ऽशस्तान्।उ॒त।च्य॒व॒न्ते॒।अच्यु॑ता।ध्रु॒वाणि॑।व॒वृ॒धे।ई॒म्।म॒रु॒तः॒।दाति॑ऽवारः॥  
न॒हि।नु।वः॒।म॒रु॒तः॒।अन्ति॑।अ॒स्मे इति॑।आ॒रात्ता॑त्।चि॒त्।शव॑सः।अन्त॑म्।आ॒पुः।ते।धृ॒ष्णुना॑ शव॑सा।शू॒शु॒ऽवांसः॑।अर्णः॑।न।द्वेषः॑।धृ॒ष॒ता।परि॑।स्थुः॒॥  
व॒यम्।अ॒द्य।इन्द्र॑स्य।प्रेष्ठाः॑।व॒यम्।श्वः।वो॒चे॒म॒हि॒।स॒ऽम॒र्ये।व॒यम्।पु॒रा।महि॑।च॒।नः॒।अनु॑।द्यून्।तत्।नः॒।ऋ॒भु॒क्षाः।न॒राम्।अनु॑।स्या॒त्॥  
ए॒षः।वः॒।स्तोमः॑।म॒रु॒तः॒।इ॒यम्।गीः।मा॒न्दा॒र्यस्य॑।मा॒न्यस्य॑।का॒रोः।आ।इषा।या॒सी॒ष्ट॒।त॒न्वे॑।व॒याम्।वि॒द्याम॑।इ॒षम्।वृ॒जन॑म्।जी॒रऽदा॑नुम्॥  
