

  
आ।वा॒म्।रथ॑म्।पु॒रु॒ऽमा॒यम्।म॒नः॒ऽजुव॑म्।जी॒रऽअ॑श्वम्।य॒ज्ञिय॑म्।जी॒वसे॑।हु॒वे॒।स॒हस्र॑ऽकेतुम्।व॒निन॑म्।श॒तत्ऽव॑सुम्।श्रु॒ष्टी॒ऽवान॑म्।व॒रि॒वः॒ऽधाम्।अ॒भि।प्रयः॑॥  
ऊ॒र्ध्वा।धी॒तिः।प्रति॑।अ॒स्य॒।प्रऽया॑मनि।अधा॑यि।शस्म॑न्।सम्।अ॒य॒न्ते॒।आ।दिशः॑।स्वदा॑मि।घ॒र्मम्।प्रति॑।य॒न्ति॒।ऊ॒तयः॑।आ।वा॒म्।ऊ॒र्जानी॑।रथ॑म्।अ॒श्वि॒ना॒।अ॒रु॒ह॒त्॥  
सम्।यत्।मि॒थः।प॒स्पृ॒धा॒नासः॑।अग्म॑त।शु॒भे।म॒खाः।अमि॑ताः।जा॒यवः॑।रणे॑।यु॒वोः।अह॑।प्र॒व॒णे।चे॒कि॒ते॒।रथः॑।यत्।अ॒श्वि॒ना॒।वह॑थः।सू॒रिम्।आ।वर॑म्॥  
यु॒वम्।भु॒ज्युम्।भु॒रमा॑णम्।विऽभिः॑।ग॒तम्।स्वयु॑क्तिऽभिः।नि॒ऽवह॑न्ता।पि॒तृऽभ्यः॑।आ।या॒सि॒ष्टम्।व॒र्तिः।वृ॒ष॒णा॒।वि॒ऽजे॒न्य॑म्।दिवः॑ऽदासाय।महि॑।चे॒ति॒।वा॒म्।अवः॑॥  
यु॒वोः।अ॒श्वि॒ना॒।वपु॑षे।यु॒वा॒ऽयुज॑म्।रथ॑म्।वानी॒ इति॑।ये॒म॒तुः॒।अ॒स्य॒।शर्ध्य॑म्।आ।वा॒म्।प॒ति॒ऽत्वम्।स॒ख्याय॑।ज॒ग्मुषी॑।योषा॑।अ॒वृण॒ी॒त॒।जेन्या॑।यु॒वाम्।पती॒ इति॑॥  
यु॒वम्।रे॒भम्।परि॑ऽसूतेः।उ॒रु॒ष्य॒थः॒।हि॒मेन॑।घ॒र्मम्।परि॑ऽतप्तम्।अत्र॑ये।यु॒वम्।श॒योः।अ॒व॒सम्।पि॒प्य॒थुः॒।गवि॑।प्र।दी॒र्घेण॑।वन्द॑नः।ता॒रि॒।आयु॑षा॥  
यु॒वम्।वन्द॑नम्।निःऽऋ॑तम्।ज॒र॒ण्यया॑।रथ॑म्।न।द॒स्रा॒।क॒र॒णा।सम्।इ॒न्व॒थः॒।क्षेत्रा॑त्।आ।विप्र॑म्।ज॒न॒थः॒।वि॒प॒न्यया॑।प्र।वा॒म्।अत्र॑।वि॒ध॒ते।दं॒सना॑।भु॒व॒त्॥  
अग॑च्छतम्।कृप॑माणम्।प॒रा॒ऽवति॑।पि॒तुः।स्वस्य॑।त्यज॑सा।निऽबा॑धितम्।स्वः॑ऽवतीः।इ॒तः।ऊ॒तीः।यु॒वोः।अह॑।चि॒त्राः।अ॒भीके॑।अ॒भ॒व॒न्।अ॒भिष्ट॑यः॥  
उ॒त।स्या।वा॒म्।मधु॑ऽमत्।मक्षि॑का।अ॒र॒प॒त्।मदे॑।सोम॑स्य।औ॒शि॒जः।हु॒व॒न्य॒ति॒।यु॒वम्।द॒धी॒चः।मनः॑।आ।वि॒वा॒स॒थः॒।अथ॑।शिरः॑।प्रति॑।वा॒म्।अश्व्य॑म्।व॒द॒त्॥  
यु॒वम्।पे॒दवे॑।पु॒रु॒ऽवार॑म्।अ॒श्वि॒ना॒।स्पृ॒धाम्।श्वे॒तम्।त॒रु॒तार॑म्।दु॒व॒स्य॒थः॒।शर्यैः॑।अ॒भिऽद्यु॑म्।पृत॑नासु।दु॒स्तर॑म्।च॒र्कृत्य॑म्।इन्द्र॑म्ऽइव।च॒र्ष॒णि॒ऽसह॑म्॥  
