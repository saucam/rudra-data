

  
य॒ज्ञाऽय॑ज्ञा।वः॒।स॒म॒ना।तु॒तु॒र्वणिः॑।धिय॑म्ऽधियम्।वः॒।दे॒व॒ऽयाः।ऊँ॒ इति॑।द॒धि॒ध्वे॒।आ।वः॒।अ॒र्वाचः॑।सु॒वि॒ताय॑।रोद॑स्योः।म॒हे।व॒वृ॒त्या॒म्।अव॑से।सु॒वृ॒क्तिऽभिः॑॥  
व॒व्रासः॑।न।ये।स्व॒ऽजाः।स्वऽत॑वसः।इष॑म्।स्वः॑।अ॒भि॒ऽजाय॑न्त।धूत॑यः।स॒ह॒स्रिया॑सः।अ॒पाम्।न।ऊ॒र्मयः॑।आ॒सा।गावः॑।वन्द्या॑सः।न।उ॒क्षणः॑॥  
सोमा॑सः।न।ये।सु॒ताः।तृ॒प्तऽअं॑शवः।हृ॒त्ऽसु।पी॒तासः॑।दु॒वसः॑।न।आस॑ते।आ।ए॒षा॒म्।अंसे॑षु।र॒म्भिणी॑ऽइव।र॒र॒भे॒।हस्ते॑षु।खा॒दिः।च॒।कृ॒तिः।च॒।सम्।द॒धे॒॥  
अव॑।स्वऽयु॑क्ताः।दि॒वः।आ।वृथा॑।य॒युः॒।अम॑र्त्याः।कश॑या।चो॒द॒त॒।त्मना॑।अ॒रे॒णवः॑।तु॒वि॒ऽजा॒ताः।अ॒चु॒च्य॒वुः॒।दृ॒ळ्हानि॑।चि॒त्।म॒रुतः॑।भ्राज॑द्ऽऋष्टयः॥  
कः।वः॒।अ॒न्तः।म॒रु॒तः॒।ऋ॒ष्टि॒ऽवि॒द्यु॒तः॒।रेज॑ति।त्मना॑।हन्वा॑ऽइव।जि॒ह्वया॑।ध॒न्व॒ऽच्युतः॑।इ॒षाम्।न।याम॑नि।पु॒रु॒ऽप्रैषाः॑।अ॒ह॒न्यः॑।न।एत॑शः॥  
क्व॑।स्वि॒त्।अ॒स्य।रज॑सः।म॒हः।पर॑म्।क्व॑।अव॑रम्।म॒रु॒तः॒।यस्मि॑न्।आ॒ऽय॒य।यत्।च्य॒वय॑थ।वि॒थु॒राऽइ॑व।सम्ऽहि॑तम्।वि।अद्रि॑णा।प॒त॒थ॒।त्वे॒षम्।अ॒र्ण॒वम्॥  
सा॒तिः।न।वः॒।अम॑ऽवती।स्वः॑ऽवती।त्वे॒षा।विऽपा॑का।म॒रु॒तः॒।पिपि॑ष्वती।भ॒द्रा।वः॒।रा॒तिः।पृ॒ण॒तः।न।दक्षि॑णा।पृ॒थु॒ऽज्रयी॑।असु॒र्या॑ऽइव।जञ्ज॑ती॥  
प्रति॑।स्तो॒भ॒न्ति॒।सिन्ध॑वः।प॒विऽभ्यः॑।यत्।अ॒भ्रिया॑म्।वाच॑म्।उत्ऽई॒रय॑न्ति।अव॑।स्म॒य॒न्त॒।वि॒ऽद्युतः॑।पृ॒थि॒व्याम्।यदि॑।घृ॒तम्।म॒रुतः॑।प्रु॒ष्णु॒वन्ति॑॥  
असू॑त।पृश्निः॑।म॒ह॒ते।रणा॑य।त्वे॒षम्।अ॒यासा॑म्।म॒रुता॑म्।अनी॑कम्।ते।स॒प्स॒रासः।अ॒ज॒न॒य॒न्त॒।अभ्व॑म्।आत्।इत्।स्व॒धाम्।इ॒षि॒राम्।परि॑।अ॒प॒श्य॒न्॥  
ए॒षः।वः॒।स्तोमः॑।म॒रु॒तः॒।इ॒यम्।गीः।मा॒न्दा॒र्यस्य॑।मा॒न्यस्य॑।का॒रोः।आ।इ॒षा।या॒सी॒ष्ट॒।त॒न्वे॑।व॒याम्।वि॒द्याम॑।इ॒षम्।वृ॒जन॑म्।जी॒रऽदा॑नुम्॥  
