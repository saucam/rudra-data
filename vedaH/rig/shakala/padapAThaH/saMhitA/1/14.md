

  
आ।ए॒भिः॒।अ॒ग्ने॒।दुवः॑।गिरः॑।विश्वे॑भिः।सोम॑ऽपीतये।दे॒वेभिः॑।या॒हि॒।यक्षि॑।च॒॥  
आ।त्वा॒।कण्वाः॑।अ॒हू॒ष॒त॒।गृ॒णन्ति॑।वि॒प्र॒।ते॒।धियः॑।दे॒वेभिः॑ अ॒ग्ने॒।आ।ग॒हि॒॥  
इ॒न्द्र॒वा॒यू इति॑।बृह॒स्पति॑म्।मि॒त्रा।अ॒ग्निम्।पू॒षण॑म्।भग॑म्।आ॒दि॒त्यान्।मारु॑तम्।ग॒णम्॥  
प्र।वः॒।भ्रि॒य॒न्ते॒।इन्द॑वः।म॒त्स॒राः।मा॒द॒यि॒ष्णवः॑।द्र॒प्साः।मध्वः॑।च॒मू॒ऽसदः॑॥  
ईळ॑ते।त्वाम्।अ॒व॒स्यवः॑।कण्वा॑सः।वृ॒क्तऽब॑र्हिषः।ह॒विष्म॑न्तः।अ॒र॒म्ऽकृतः॑॥  
घृ॒तऽपृ॑ष्ठाः।मनः॒ऽयुजः॑।ये।त्वा॒।वह॑न्ति।वह्न॑यः।आ।दे॒वान्।सोम॑ऽपीतये॥  
तान्।यज॑त्रान्।ऋ॒त॒ऽवृधः॑।अग्ने॑।पत्नी॑ऽवतः।कृ॒धि॒।मध्वः॑।सु॒ऽजि॒ह्व॒।पा॒य॒य॒॥  
ये।यज॑त्राः।ये।ईड्याः॑।ते।ते॒।पि॒ब॒न्तु॒।जि॒ह्वया॑।मधोः॑।अ॒ग्ने॒।वष॑ट्ऽकृति॥  
आकी॑म्।सूर्य॑स्य।रो॒च॒नात्।विश्वा॑न्।दे॒वान्।उ॒षः॒ऽबुधः॑।विप्रः॑।होता॑।इ॒ह।व॒क्ष॒ति॒॥  
विश्वे॑भिः।सो॒म्यम्।मधु॑।अग्ने॑।इन्द्रे॑ण।वा॒युना॑।पिब॑।मि॒त्रस्य॑।धाम॑ऽभिः॥  
त्वम्।होता॑।मनुः॑ऽहितः।अग्ने॑।य॒ज्ञेषु॑।सी॒द॒सि॒।सः।इ॒मम्।नः॒।अ॒ध्व॒रम्।य॒ज॒॥  
यु॒क्ष्व।हि।अरु॑षीः।रथे॑।ह॒रितः॑।दे॒व॒।रो॒हितः॑।ताभिः॑।दे॒वान्।इ॒ह।आ।व॒ह॒॥  
