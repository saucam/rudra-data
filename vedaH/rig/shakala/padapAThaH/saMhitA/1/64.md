

  
वृष्णे॑।शर्धा॑य।सुऽम॑खाय।वे॒धसे॑।नोधः॑।सु॒ऽवृ॒क्तिम्।प्र।भ॒र॒।म॒रुत्ऽभ्यः॑।अ॒पः।न।धीरः॑।मन॑सा।सु॒ऽहस्त्यः॑।गिरः॑।सम्।अ॒ञ्जे॒।वि॒दथे॑षु।आ॒ऽभुवः॑॥  
ते।ज॒ज्ञि॒रे॒।दि॒वः।ऋ॒ष्वासः॑।उ॒क्षणः॑।रु॒द्रस्य॑।मर्या॑।असु॑राः।अ॒रे॒पसः॑।पा॒व॒कासः॒।शुच॑यः।सूर्याः॑ऽइव।सत्वा॑नः।न।द्र॒प्सिनः॑।घो॒रऽव॑र्पसः॥  
युवा॑नः।रु॒द्राः।अ॒जराः॑।अ॒भो॒क्ऽहनः॑।व॒व॒क्षुः।अध्रि॑ऽगावः।पर्व॑ताःऽइव।दृ॒ळ्हा।चि॒त्।विश्वा॑।भुव॑नानि।पार्थि॑वा।प्र।च्या॒व॒य॒न्ति॒।दि॒व्यानि॑।म॒ज्मना॑॥  
चि॒त्रैः।अ॒ञ्जिऽभिः॑।वपु॑षे।वि।अ॒ञ्ज॒ते॒।वक्षः॑ऽसु।रु॒क्मान्।अधि॑।ये॒ति॒रे॒।शु॒भे।अंसे॑षु।ए॒षा॒म्।नि।मि॒मृ॒क्षुः॒।ऋ॒ष्टयः॑।सा॒कम्।ज॒ज्ञि॒रे॒।स्व॒धया॑।दि॒वः।नरः॑॥  
ई॒शा॒न॒ऽकृतः॑।धुन॑यः।रि॒शाद॑सः।वाता॑न्।वि॒ऽद्युतः॑।तवि॑षीभिः।अ॒क्र॒त॒।दु॒हन्ति॑।ऊधः॑।दि॒व्यानि॑।धूत॑यः।भूमि॑म्।पि॒न्व॒न्ति॒।पय॑सा।परि॑ऽज्रयः॥  
पिन्व॑न्ति।अ॒पः।म॒रुतः॑।सु॒ऽदान॑वः।पयः॑।घृ॒तऽव॑त्।वि॒दथे॑षु।आ॒ऽभुवः॑।अत्य॑म्।न।मि॒हे।वि।न॒य॒न्ति॒।वा॒जिन॑म्।उत्स॑म्।दु॒ह॒न्ति॒।स्त॒नय॑न्तम्।अक्षि॑तम्॥  
म॒हि॒षासः॑।मा॒यिनः॑।चि॒त्रऽभा॑नवः।गि॒रयः॑।न।स्वऽत॑वसः।र॒घु॒ऽस्यदः॑।मृ॒गाःऽइ॑व।ह॒स्तिनः॑।स्वा॒द॒थ॒।वना॑।यत्।आरु॑णीषु।तवि॑षीः।अयु॑ग्ध्वम्॥  
सिं॒हाःऽइ॑व।ना॒न॒द॒ति॒।प्रऽचे॑तसः।पि॒शाःऽइ॑व।सु॒ऽपिशः॑।वि॒श्वऽवे॑दसः।क्षपः॑।जिन्व॑न्तः।पृष॑तीभिः।ऋ॒ष्टिऽभिः॑।सम्।इत्।स॒ऽबाधः॒।शव॑सा।अहि॑ऽमन्यवः॥  
रोद॑सी॒ इति॑।आ।व॒द॒त॒।ग॒ण॒ऽश्रि॒यः॒।नृऽसा॑चः।शूराः॑।शव॑सा।अहि॑ऽमन्यवः।आ।व॒न्धुरे॑षु।अ॒मतिः॑।न।द॒र्श॒ता।वि॒द्युत्।न।त॒स्थौ॒।म॒रु॒तः॒।रथे॑षु।वः॒॥  
वि॒श्वऽवे॑दसः।र॒यिऽभिः॑।सम्ऽओ॑कसः।सम्ऽमि॑श्लासः।तवि॑षीभिः।वि॒ऽर॒प्शिनः॑।अस्ता॑रः।इषु॑म्।द॒धि॒रे॒।गभ॑स्त्योः।अ॒न॒न्तऽशु॑ष्माः।वृष॑ऽखादयः।नरः॑॥  
हि॒र॒ण्यये॑भिः।प॒विऽभिः॑।प॒यः॒ऽवृधः॑।उत्।जि॒घ्न॒न्ते॒।आ॒ऽप॒थ्यः॑।न।पर्व॑तान्।म॒खाः।अ॒यासः॑।स्व॒ऽसृतः॑।ध्रु॒व॒ऽच्युतः॑।दु॒ध्र॒ऽकृतः॑।म॒रुतः॑।भ्राज॑त्ऽऋष्टयः॥  
घृषु॑म्।पा॒व॒कम्।व॒निन॑म्।विऽच॑र्षणिम्।रु॒द्रस्य॑।सू॒नुम्।ह॒वसा॑।गृ॒णी॒म॒सि॒।र॒जः॒ऽतुर॑म्।त॒वस॑म्।मारु॑तम्।ग॒णम्।ऋ॒जी॒षिण॑म्।वृष॑णम्।स॒श्च॒त॒।श्रि॒ये॥  
प्र।नु।सः।मर्तः॑।शव॑सा।जना॑न्।अति॑।त॒स्थौ।वः॒।ऊ॒ती।म॒रुतः॑।यम्।आव॑त।अर्व॑त्ऽभिः॑।वाज॑म्।भ॒र॒ते॒।धना॑।नृऽभिः॑।आ॒ऽपृच्छ्य॑म्।क्रतु॑म्।आ।क्षे॒ति॒।पुष्य॑ति॥  
च॒र्कृत्य॑म्।म॒रु॒तः॒।पृ॒त्ऽसु।दु॒स्तर॑म्।द्यु॒ऽमन्त॑म्।शुष्म॑म्।म॒घव॑त्ऽसु।ध॒त्त॒न॒।ध॒न॒ऽस्पृत॑म्।उ॒क्थ्य॑म्।वि॒श्वऽच॑र्षणिम्।तो॒कम्।पु॒ष्ये॒म॒।तन॑यम्।श॒तम्।हिमाः॑॥  
नु।स्थि॒रम्।म॒रु॒तः॒।वी॒रऽव॑न्तम्।ऋ॒ति॒ऽसह॑म्।र॒यिम्।अ॒स्मासु॑।ध॒त्त॒।स॒ह॒स्रिण॑म्।श॒तिन॑म्।शू॒शु॒ऽवांस॑म्।प्रा॒तः।म॒क्षु।धि॒याऽव॑सुः।ज॒ग॒म्या॒त्॥  
