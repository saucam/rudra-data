

  
मि॒त्रम्।न।यम्।शिम्या॑।गोषु॑।ग॒व्यवः॑।सु॒ऽआ॒ध्यः॑।वि॒दथे॑।अ॒प्ऽसु।जीज॑नन्।अरे॑जेताम्।रोद॑सी॒ इति॑।पाज॑सा।गि॒रा।प्रति॑।प्रि॒यम्।य॒ज॒तम्।ज॒नुषा॑म्।अवः॑॥  
यत्।ह॒।त्यत्।वा॒म्।पु॒रु॒ऽमी॒ळ्हस्य॑।सो॒मिनः॑।प्र।मि॒त्रासः॑।न।द॒धि॒रे।सु॒ऽआ॒भुवः॑।अध॑।क्रतु॑म्।वि॒द॒त॒म्।गा॒तुम्।अर्च॑ते।उ॒त।श्रु॒त॒म्।वृ॒ष॒णा॒।प॒स्त्य॑ऽवतः॥  
आ।वा॒म्।भू॒ष॒न्।क्षि॒तयः॑।जन्म॑।रोद॑स्योः।प्र॒ऽवाच्य॑म्।वृ॒ष॒णा॒।दक्ष॑से।म॒हे।यत्।ई॒म्।ऋ॒ताय॑।भर॑थः।यत्।अर्व॑ते।प्र।होत्र॑या।शिम्या॑।वी॒थः॒।अ॒ध्व॒रम्॥  
प्र।सा।क्षि॒तिः।अ॒सु॒र॒।या।महि॑।प्रि॒या।ऋत॑ऽवानौ।ऋ॒तम्।आ।घो॒ष॒थः॒।बृ॒हत्।यु॒वम्।दि॒वः।बृ॒ह॒तः॒।दक्ष॑म्।आ॒ऽभुव॑म्।गाम्।न।धु॒रि।उप॑।यु॒ञ्जा॒थे॒ इति॑।अ॒पः॥  
म॒ही।अत्र॑।म॒हि॒ना।वार॑म्।ऋ॒ण्व॒थः॒।अ॒रे॒णवः॑।तुजः॑।आ।सद्म॑न्।धे॒नवः॑।स्वर॑न्ति।ताः।उ॒प॒रऽता॑ति।सूर्य॑म्।आ।नि॒ऽम्रुचः॑।उ॒षसः॑।त॒क्व॒वीःऽइ॑व॥  
आ।वा॒म्।ऋ॒ताय॑।के॒शिनीः॑।अ॒नू॒ष॒त॒।मित्र॑।यत्र॑।वरु॑ण।गा॒तुम्।अर्च॑थः।अव॑।त्मना॑।सृ॒जत॑म्।पिन्व॑तम्।धियः॑।यु॒वम्।विप्र॑स्य।मन्म॑नाम्।इ॒र॒ज्य॒थः॒॥  
यः।वा॒म्।य॒ज्ञैः।श॒श॒मा॒नः।ह॒।दाश॑ति।क॒विः।होता॑।यज॑ति।म॒न्म॒ऽसाध॑नः।उप॑।अह॑।तम्।गच्छ॑थः।वी॒थः।अ॒ध्व॒रम्।अच्छ॑।गिरः॑।सु॒ऽम॒तिम्।ग॒न्त॒म्।अ॒स्म॒यू इत्य॑स्म॒ऽयू॥  
यु॒वाम्।य॒ज्ञैः।प्र॒थ॒मा।गोभिः॑।अ॒ञ्ज॒ते॒।ऋत॑ऽवाना।मन॑सः।न।प्रऽयु॑क्तिषु।भर॑न्ति।वा॒म्।मन्म॑ना।स॒म्ऽयता॑।गिरः॑।अदृ॑प्यता।मन॑सा।रे॒वत्।आ॒शा॒थे॒ इति॑॥  
रे॒वत्।वयः॑।द॒धा॒थे॒।रे॒वत्।आ॒शा॒थे॒ इति॑।नरा॑।मा॒याभिः॑।इ॒तःऽऊ॑ति।माहि॑नम्।न।वा॒म्।द्यावः॑।अह॑ऽभिः।न।उ॒त।सिन्ध॑वः।न।दे॒व॒ऽत्वम्।प॒णयः॑।न।आ॒न॒शुः॒।म॒घम्॥  
