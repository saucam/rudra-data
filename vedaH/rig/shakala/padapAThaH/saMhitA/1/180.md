

  
यु॒वः।रजां॑सि।सु॒ऽयमा॑सः।अश्वाः।रथः॑।यत्।वा॒म्।परि॑।अर्णां॑सि।दीय॑त्।हि॒र॒ण्यया॑।वाम्।प॒वयः॑।प्रु॒षा॒य॒न्।मध्वः॑।पिब॑न्तौ।उ॒षसः॑।स॒चे॒थे॒ इति॑॥  
यु॒वम्।अत्य॑स्य।अव॑।न॒क्ष॒थः॒।यत्।विऽप॑त्मनः।नर्य॑स्य।प्रऽय॑ज्योः।स्वसा॑।यत्।वा॒म्।वि॒श्व॒गू॒र्ती॒ इति॑ विश्वऽगूर्ती।भरा॑ति।वाजा॑य।ईट्टे॑।म॒धु॒ऽपौ॒।इ॒षे।च॒॥  
यु॒वम्।पयः॑।उ॒स्रिया॑याम्।अ॒ध॒त्त॒म्।प॒क्वम्।आ॒माया॑म्।अव॑।पूर्व्य॑म्।गोः।अ॒न्तः।यत्।व॒निनः॑।वा॒म्।ऋ॒त॒प्सू॒ इत्यृ॑तऽप्सू।ह्वा॒रः।न।शुचिः॑।यज॑ते।ह॒विष्मा॑न्॥  
यु॒वम्।ह॒।घ॒र्मम्।मधु॑ऽमन्तम्।अत्र॑ये।अ॒पः।न।क्षोदः॑।अ॒वृ॒णी॒त॒म्।ए॒षे।तत्।वा॒म्।न॒रौ॒।अ॒श्वि॒ना॒।पश्वः॑ऽइष्टिः।रथ्या॑ऽइव।च॒क्रा।प्रति॑।य॒न्ति॒।मध्वः॑॥  
आ।वा॒म्।दा॒नाय॑।व॒वृ॒ती॒य॒।द॒स्रा॒।गोः।ओहे॑न।तौ॒ग्र्यः।न।जिव्रिः॑।अ॒पः।क्षो॒णी इति॑।स॒च॒ते॒।माहि॑ना।वा॒म्।जू॒र्णः।वा॒म्।अक्षुः॑।अंह॑सः।य॒ज॒त्रा॒॥  
नि।यत्।यु॒वेथे॒ इति॑।नि॒ऽयुतः॑।सु॒दा॒नू॒ इति॑ सुऽदानू।उप॑।स्व॒धाभिः॑।सृ॒ज॒थः॒।पुर॑म्ऽधिम्।प्रेष॑त्।वेष॑त्।वातः॑।न।सू॒रिः।आ।म॒हे।द॒दे॒।सु॒ऽव्र॒तः।न।वाज॑म्॥  
व॒यम्।चि॒त्।हि।वा॒म्।ज॒रि॒तारः॑।स॒त्याः।वि॒प॒न्याम॑हे।वि।प॒णिः।हि॒तऽवा॑न्।अध॑।चि॒त्।हि।स्म॒।अ॒श्वि॒नौ॒।अ॒नि॒न्द्या॒।पा॒थः।हि।स्म॒।वृ॒ष॒णौ॒।अन्ति॑ऽदेवम्॥  
यु॒वाम्।चि॒त्।हि।स्म॒।अ॒श्वि॒नौ॒।अनु॑।द्यून्।विऽरु॑द्रस्य।प्र॒ऽस्रव॑णस्य।सा॒तौ।अ॒गस्त्यः॑।न॒राम्।नृषु॑।प्रऽश॑स्तः।कारा॑धुनीऽइव।चि॒त॒य॒त्।स॒हस्रैः॑॥  
प्र।यत्।वहे॑थे॒ इति॑।म॒हि॒ना।रथ॑स्य।प्र।स्य॒न्द्रा॒।या॒थः॒।मनु॑षः।न।होता॑।ध॒त्तम्।सू॒रिऽभ्यः॑।उ॒त।वा॒।सु॒ऽअश्व्य॑म्।नास॑त्या।र॒यि॒ऽसाचः॑।स्या॒म॒॥  
तम्।वा॒म्।रथ॑म्।व॒यम्।अ॒द्य।हु॒वे॒म॒।स्तोमैः॑।अ॒श्वि॒ना॒।सु॒वि॒ताय॑।नव्य॑म्।अरि॑ष्टऽनेमिम्।परि॑।द्याम्।इ॒या॒नम्।वि॒द्याम॑।इ॒षम्।वृ॒जन॑म्।जी॒रऽदा॑नुम्॥  
