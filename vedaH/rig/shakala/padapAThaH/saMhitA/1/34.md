

  
त्रिः।चि॒त्।नः॒।अ॒द्य।भ॒व॒त॒म्।नवेदसा।वि॒ऽभुः।वा॒म्।यामः॑।उ॒त।रा॒तिः।अ॒श्वि॒ना॒।यु॒वोः।हि।य॒न्त्रम्।हि॒म्याऽइ॑व।वास॑सः।अ॒भि॒ऽआ॒यं॒सेन्या॑।भ॒व॒त॒म्।म॒नी॒षिऽभिः॑॥  
त्रयः॑।प॒वयः॑।मधु॒ऽवाहे॑न।रथे॑।सोम॑स्य।वे॒नाम्।अनु॑।विश्वे॑।इत्।वि॒दुः॒।त्रयः॑।स्क॒म्भासः॑।स्क॒मि॒तासः॑।आ॒ऽरभे॑।त्रिः।नक्त॑म्।या॒थः।त्रिः।ऊँ॒ इति॑।अ॒श्वि॒ना॒।दिवा॑॥  
स॒मा॒ने।अह॑न्।त्रिः।अ॒व॒द्य॒ऽगो॒ह॒ना॒।त्रिः।अ॒द्य।य॒ज्ञम्।मधु॑ना।मि॒मि॒क्ष॒त॒म्।त्रिः।वाज॑वतीः।इषः॑।अ॒श्वि॒ना॒।यु॒वम्।दो॒षा।अ॒स्मभ्य॑म्।उ॒षसः॑।च॒।पि॒न्व॒त॒म्॥  
त्रिः।व॒र्तिः।या॒त॒म्।त्रिः।अनु॑ऽव्रते।जने॑।त्रिः।सु॒प्र॒ऽअ॒व्ये॑।त्रे॒धाऽइ॑व।शि॒क्ष॒त॒म्।त्रिः।ना॒न्द्य॑म्।व॒ह॒त॒म्।अ॒श्वि॒ना॒।यु॒वम्।त्रिः।पृक्षः॑।अ॒स्मे इति॑।अ॒क्षरा॑ऽइव।पि॒न्व॒त॒म्॥  
त्रिः।नः॑।र॒यिम्।व॒ह॒त॒म्।अ॒श्वि॒ना॒।यु॒वम्।त्रिः।दे॒वता॑ता।त्रिः।उ॒त।अ॒व॒त॒म्।धियः॑।त्रिः।सौ॒भ॒ग॒ऽत्वम्।त्रिः।उ॒त।श्रवां॑सि।नः॒।त्रिः॒ऽस्थम्।वा॒म्।सूरे॑।दु॒हि॒ता।आ।रु॒ह॒त्।रथ॑म्॥  
त्रिः।नः॒।अ॒श्वि॒ना॒।दि॒व्यानि॑।भे॒ष॒जा।त्रिः।पार्थि॑वान्।त्रिः।ऊँ॒ इति॑।द॒त्त॒म्।अ॒त्ऽभ्यः।ओ॒मान॑म्।श॒म्ऽयोः।मम॑काय।सू॒नवे॑।त्रि॒ऽधातु॑।शर्म॑।व॒ह॒त॒म्।शु॒भः॒।प॒ती॒ इति॑॥  
त्रिः।नः॒।अ॒स्वि॒ना॒।य॒ज॒ता।दि॒वेऽदि॑वे।परि॑।त्रि॒ऽधातु॑।पृ॒थि॒वीम्।अ॒शा॒य॒त॒म्।ति॒स्रः।ना॒स॒त्या॒।र॒थ्या॒।प॒रा॒ऽवतः॑।आ॒त्माऽइ॑व।वातः॒।स्वस॑राणि।ग॒च्छ॒त॒म्॥  
त्रिः।आ॒श्वि॒ना॒।सिन्धु॑ऽभिः।स॒प्तमा॑तृऽभिः।त्रयः॑।आ॒ऽहा॒वाः।त्रे॒धा।ह॒विः।कृ॒तम्।ति॒स्रः।पृ॒थि॒वीः।उ॒परि॑।प्र॒वा।दि॒वः।नाक॑म्।र॒क्षे॒थे॒ इति॑।द्युऽभिः॑।अ॒क्तुऽभिः॑।हि॒तम्॥  
क्व॑।त्री।च॒क्रा।त्रि॒ऽवृतः॑।रथ॑स्य।क्व॑।त्रयः॑।व॒न्धुरः॑।ये।सऽनी॑ळाः।क॒दा।योगः॑।वा॒जिनः॒।रास॑भस्य।येन॑।य॒ज्ञम्।ना॒स॒त्या॒।उ॒प॒ऽया॒थः॥  
आ।ना॒स॒त्या॒।गच्छ॑तम्।हू॒यते॑।ह॒विः।मध्वः॑।पि॒ब॒त॒म्।म॒धु॒ऽपेभिः॑।आ॒सऽभिः॑।यु॒वोः।हि।पूर्व॑म्।स॒वि॒ता।उ॒षसः॑।रथ॑म्।ऋ॒ताय॑।चि॒त्रम्।घृ॒तऽव॑न्तम्।इष्य॑ति॥  
आ।ना॒स॒त्या॒।त्रि॒भिः।ए॒का॒द॒शैः।इ॒ह।दे॒वेभिः॑।या॒त॒म्।म॒धु॒ऽपेय॑म्।अ॒श्वि॒ना॒।प्र।आयुः॑।तारि॑ष्टम्।निः।रपां॑सि।मृ॒क्ष॒त॒म्।सेध॑तम्।द्वेषः॑।भव॑तम्।स॒चा॒ऽभुवा॑॥  
आ।नः॒।अ॒श्वि॒ना॒।त्रि॒ऽवृता॑।रथे॑न।अ॒र्वाञ्च॑म्।र॒यिम्।व॒ह॒त॒म्।सु॒ऽवीर॑म्।शृ॒ण्वन्ता॑।वा॒म्।अव॑से।जो॒ह॒वी॒मि॒।वृ॒धे।च॒।नः॒।भ॒व॒त॒म्।वाज॑ऽसातौ॥  
