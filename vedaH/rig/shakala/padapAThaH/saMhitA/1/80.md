

  
इ॒त्था।हि।सोमे॑।इत्।मदे॑।ब्र॒ह्मा।च॒कार॑।वर्ध॑नम्।शवि॑ष्ठ।व॒ज्रि॒न् ओज॑सा।पृ॒थि॒व्याः।निः।श॒शाः॒।अहि॑म्।अर्च॑न्।अनु॑।स्व॒ऽराज्य॑म्॥  
सः।त्वा॒।अ॒म॒द॒त्।वृषा॑।मदः॑।सोमः॑।श्ये॒नऽआ॑भृतः।सु॒तः।येन॑।वृ॒त्रम्।निः।अ॒त्ऽभ्यः।ज॒घन्थ॑।व॒ज्रि॒न्।ओज॑सा।अर्च॑न्।अनु॑।स्व॒ऽराज्य॑म्॥  
प्र।इ॒हि॒।अ॒भि।इ॒हि॒।धृ॒ष्णु॒हि।न।ते॒।वज्रः॑।नि।यं॒स॒ते॒।इन्द्र॑।नृ॒म्णम्।हि।ते॒।शवः॑।हनः॑।वृ॒त्रम्।जयाः॑।अ॒पः।अर्च॑न्।अनु॑।स्व॒ऽराज्य॑म्॥  
निः।इ॒न्द्र॒।भूम्याः॑।अधि॑।वृ॒त्रम्।ज॒घ॒न्थ॒।निः।दि॒वः।सृ॒ज।म॒रुत्व॑तीः।अव॑।जी॒वऽध॑न्याः।इ॒माः।अ॒पः।अर्च॑न्।अनु॑।स्व॒ऽराज्य॑म्॥  
इन्द्रः॑।वृ॒त्रस्य॑।दोध॑तः।सानु॑म्।वज्रे॑ण।ही॒ळि॒तः।अ॒भि॒ऽक्रम्य॑।अव॑।जि॒घ्न॒ते॒।अ॒पः।सर्मा॑य।चो॒दय॑न्।अर्च॑न्।अनु॑।स्व॒ऽराज्य॑म्॥  
अधि॑।सानौ॑।नि।जि॒घ्नी॒ते॒।वज्रे॑ण।श॒तऽप॑र्वणा।म॒न्दा॒नः।इन्द्रः॑।अन्ध॑सः।सखि॑ऽभ्यः।गा॒तुम्।इ॒च्छ॒ति॒।अर्च॑न्।अनु॑।स्व॒ऽराज्य॑म्॥  
इन्द्र॑।तुभ्य॑म्।इत्।अ॒द्रि॒ऽवः॒।अनु॑त्तम्।व॒ज्रि॒न्।वी॒र्य॑म्।यत्।ह॒।त्यम्।मा॒यिन॑म्।मृ॒गम्।तम्।ऊँ॒ इति॑।त्वम्।मा॒यया॑।अ॒व॒धीः॒।अर्च॑न्।अनु॑।स्व॒ऽराज्य॑म्॥  
वि।ते॒।वज्रा॑सः।अ॒स्थि॒र॒न्।न॒व॒तिम्।ना॒व्याः॑।अनु॑।म॒हत्।ते॒।इ॒न्द्र॒।वी॒र्य॑म्।बा॒ह्वोः।ते॒।बल॑म्।हि॒तम्।अर्च॑न्।अनु॑।स्व॒ऽराज्य॑म्॥  
स॒हस्र॑म्।सा॒कम्।अ॒र्च॒त॒।परि॑।स्तो॒भ॒त॒।विं॒श॒तिः।श॒ता।ए॒न॒म्।अनु॑।अ॒नो॒न॒वुः॒।इन्द्रा॑य।ब्रह्म॑।उत्ऽय॑तम्।अर्च॑न्।अनु॑।स्व॒ऽराज्य॑म्॥  
इन्द्रः॑।वृ॒त्रस्य॑।तवि॑षीम्।निः।अ॒ह॒न्।सह॑सा।सहः॑।म॒हत्।तत्।अ॒स्य॒।पौंस्य॑म्।वृ॒त्रम्।ज॒घ॒न्वा॒न्।अ॒सृ॒ज॒त्।अर्च॑न्।अनु॑।स्व॒ऽराज्य॑म्॥  
इ॒मे।चि॒त्।तव॑।म॒न्यवे॑।वेपे॑ते॒ इति॑।भि॒यसा॑।म॒ही।यत्।इ॒न्द्र॒।व॒ज्रि॒न्।ओज॑सा।वृ॒त्रम्।म॒रुत्वान्।अव॑धीः।अर्च॑न्।अनु॑।स्व॒ऽराज्य॑म्॥  
न।वेप॑सा।न।त॒न्य॒ता।इन्द्र॑म्।वृ॒त्रः।वि।बी॒भ॒य॒त्।अ॒भि।ए॒न॒म्।वज्रः॑।आय॒सः।स॒हस्र॑ऽभृष्टिः।आ॒या॒त॒।अर्च॑न्।अनु॑।स्व॒ऽराज्य॑म्॥  
यत्।वृ॒त्रम्।तव॑।च॒।अ॒शनि॑म्।वज्रे॑ण।स॒म्ऽअयो॑धयः।अहि॑म्।इ॒न्द्र॒।जिघां॑सतः।दि॒वि।ते॒।ब॒द्ब॒धे॒।शवः॑।अर्च॑न्।अनु॑।स्व॒ऽराज्य॑म्॥  
अ॒भि॒ऽस्त॒ने।ते॒।अ॒द्रि॒ऽवः॒।यत्।स्थाः।जग॑त्।च॒।रे॒ज॒ते॒।त्वष्टा॑।चि॒त्।तव॑।म॒न्यवे॑।इ॒न्द्र॒।वे॒वि॒ज्यते॑।भि॒या।अर्च॑न्।अनु॑।स्व॒ऽराज्य॑म्॥  
न॒हि।नु।यात्।अ॒धि॒ऽइ॒मसि॑।इन्द्र॑म्।कः।वी॒र्या॑।प॒रः।तस्मि॑न्।नृ॒म्णम्।उ॒त।क्रतु॑म्।दे॒वाः।ओजां॑सि।सम्।द॒धुः॒।अर्च॑न्।अनु॑।स्व॒ऽराज्य॑म्॥  
याम्।अथ॑र्वा।मनुः॑।पि॒ता।द॒ध्यङ्।धिय॑म्।अत्न॑त।तस्मि॑न्।ब्रह्मा॑णि।पू॒र्वऽथा॑।इन्द्रे॑।उ॒क्था।सम्।अ॒ग्म॒त॒।अर्च॑न्।अनु॑।स्व॒ऽराज्य॑म्॥  
