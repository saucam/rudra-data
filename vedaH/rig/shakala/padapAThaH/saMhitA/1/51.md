

  
अ॒भि।त्यम्।मे॒षम्।पु॒रु॒ऽहू॒तम्।ऋ॒ग्मिय॑म्।इन्द्र॑म्।गीः॒ऽभिः।म॒द॒त॒।वस्वः॑।अ॒र्ण॒वम्।यस्य॑।द्यावः॑।न।वि॒ऽचर॑न्ति।मानु॑षा।भु॒जे।मंहि॑ष्ठम्।अ॒भि।विप्र॑म्।अ॒र्च॒त॒॥  
अ॒भि।ई॒म्।अ॒व॒न्व॒न्।सु॒ऽअ॒भि॒ष्टिम्।ऊ॒तयः॑।अ॒न्त॒रि॒क्ष॒ऽप्राम्।तवि॑षीभिः।आऽवृ॑तम्।इन्द्र॑म्।दक्षा॑सः।ऋ॒भवः॑।म॒द॒ऽच्युत॑म्।श॒तऽक्र॑तुम्।जव॑नी।सू॒नृता॑।आ।अ॒रु॒ह॒त्॥  
त्वम्।गो॒त्रम्।अङ्गि॑रःऽभ्यः।अ॒वृ॒णोः॒।अप॑।उ॒त।अत्र॑ये।श॒तऽदु॑रेषु।गा॒तु॒ऽवित्।स॒सेन॑।चि॒त्।वि॒ऽम॒दाय॑।अ॒व॒हः॒।वसु॑।आ॒जौ।अद्रि॑म्।व॒व॒सा॒नस्य॑।न॒र्तय॑न्॥  
त्वम्।अ॒पाम्।अ॒पि॒ऽधाना॑।अ॒वृ॒णोः॒।अप॑।अधा॑रयः।पर्व॑ते।दानु॑ऽमत्।वसु॑।वृ॒त्रम्।यत्।इ॒न्द्र॒।शव॑सा।अव॑धीः।अहि॑म्।आत्।इत्।सूर्य॑म्।दि॒वि।आ।अ॒रो॒ह॒यः॒।दृ॒शे॥  
त्वम्।मा॒याभिः॑।अप॑।मा॒यिनः॑।अ॒ध॒मः॒।स्व॒धाभिः॑।ये।अधि॑।शुप्तौ॑।अजु॑ह्वत।त्वम्।पिप्रोः॑।नृ॒ऽम॒नः॒।प्र।अ॒रु॒जः॒।पुरः॑।प्र।ऋ॒जिश्चा॑नम्।द॒स्यु॒ऽहत्ये॑षु।आ॒वि॒थ॒॥  
त्वम्।कुत्स॑म्।शुष्ण॒ऽहत्ये॑षु।आ॒वि॒थ॒।अर॑न्धयः।अ॒ति॒थि॒ऽग्वाय॑।शम्ब॑रम्।म॒हान्त॑म्।चि॒त्।अ॒र्बु॒दम्।नि।क्र॒मीः॒।प॒दा।स॒नात्।ए॒व।द॒स्यु॒ऽहत्या॑य।ज॒ज्ञि॒षे॒॥  
त्वे इति॑।विश्वा॑।तवि॑षी।स॒ध्र्य॑क्।हि॒ता।तव॑।राधः॑।सो॒म॒ऽपी॒थाय॑।ह॒र्ष॒ते॒।तव॑।वज्रः॑।चि॒कि॒ते॒।बा॒ह्वोः।हि॒तः।वृ॒श्च।शत्रोः॑।अव॑।विश्वा॑नि।वृष्ण्या॑॥  
वि।जा॒नी॒हि॒।आर्या॑न्।ये।च॒।दस्य॑वः।ब॒र्हिष्म॑ते।र॒न्ध॒य॒।शास॑त्।अ॒व्र॒तान्।शाकी॑।भ॒व॒।यज॑मानस्य।चो॒दि॒ता।विश्वा॑।इत्।ता।ते॒।स॒ध॒ऽमादे॑षु।चा॒क॒न॒॥  
अनु॑ऽव्रताय।र॒न्धय॑न्।अप॑ऽव्रतान्।आ॒ऽभूभिः॑।इन्द्रः॑।श्न॒थय॑न्।अना॑भुवः।वृ॒द्धस्य॑।चि॒त्।वर्ध॑तः।द्याम्।इन॑क्षतः।स्तवा॑नः।व॒म्रः।वि।ज॒घा॒न॒।स॒म्ऽदिहः॑॥  
तक्ष॑त्।यत्।ते॒।उ॒शना॑।सह॑सा।सहः॑।वि।रोद॑सी॒ इति॑।म॒ज्मना॑।बा॒ध॒ते॒।शवः॑।आ।त्वा॒।वात॑स्य।नृ॒ऽम॒नः॒।म॒नः॒ऽयुजः॑।आ।पूर्य॑माणम्।अ॒व॒ह॒न्।अ॒भि।श्रवः॑॥  
मन्दि॑ष्ट॑।यत्।उ॒शने॑।का॒व्ये।सचा॑।इन्द्रः॑।व॒ङ्कू इति॑।व॒ङ्कु॒ऽतरा।अधि॑।ति॒ष्ठ॒ति॒।उ॒ग्रः।य॒यिम्।निः।अ॒पः।स्रोत॑सा।अ॒सृ॒ज॒त्।वि।शुष्ण॑स्य।दृं॒हि॒ताः।ऐ॒र॒य॒त्।पुरः॑॥  
आ।स्म॒।रथ॑म्।वृ॒ष॒ऽपाने॑षु।ति॒ष्ठ॒सि॒।शा॒र्या॒तस्य॑।प्रऽभृ॑ताः।येषु॑।मन्द॑से।इन्द्र॑।यथा॑।सु॒तऽसो॑मेषु।चा॒कनः॑।अ॒न॒र्वाण॑म्।श्लोक॑म्।आ।रो॒ह॒से॒।दि॒वि॥  
अद॑दाः।अर्भा॑म्।म॒ह॒ते।व॒च॒स्यवे॑।क॒क्षीव॑ते।वृ॒च॒याम्।इ॒न्द्र॒।सु॒न्व॒ते।मेना॑।अ॒भ॒वः॒।वृ॒ष॒ण॒श्वस्य॑।सु॒क्र॒तो॒ इति॑ सुऽक्रतो।विश्वा॑।इत्।ता।ते॒।सव॑नेषु।प्र॒ऽवाच्या॑॥  
इन्द्रः॑।अ॒श्रा॒यि॒।सु॒ऽध्यः॑।नि॒रे॒के।प॒ज्रेषु॑।स्तोमः॑।दुर्यः॑।न।यूपः॑।अ॒श्व॒ऽयुः।ग॒व्युः।र॒थ॒ऽयुः।व॒सु॒ऽयुः।इन्द्रः॑।इत्।रा॒यः।क्ष॒य॒ति॒।प्रऽय॒न्ता॥  
इ॒दम्।नमः॑।वृ॒ष॒भाय॑।स्व॒ऽराजे॑।स॒त्यऽशु॑ष्माय।त॒वसे॑।अ॒वा॒चि॒।अ॒स्मिन्।इ॒न्द्र॒।वृ॒जने॑।सर्व॑ऽवीराः।स्मत्।सू॒रिऽभिः॑।तव॑।शर्म॑न्।स्या॒म॒॥  
