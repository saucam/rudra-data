

  
अ॒ग्निम्।दू॒तम्।वृ॒णी॒म॒हे॒।होता॑रम्।वि॒श्वऽवे॑दसम्।अ॒स्य।य॒ज्ञस्य॑।सु॒ऽक्रतु॑म्॥  
अ॒ग्निम्ऽअ॑ग्निम्।हवी॑मऽभिः।सदा॑।ह॒व॒न्त॒।वि॒श्पति॑म्।ह॒व्य॒ऽवाह॑म्।पु॒रु॒ऽप्रि॒यम्॥  
अग्ने॑।दे॒वान्।इ॒ह।आ।व॒ह॒।ज॒ज्ञा॒नः।वृ॒क्तऽब॑र्हिषे।असि॑।होता॑।नः॒।ईड्यः॑॥  
तान्।उ॒श॒तः।वि।बो॒ध॒य॒।यत्।अ॒ग्ने॒।यासि॑।दू॒त्य॑म्।दे॒वैः।आ।स॒त्सि॒।ब॒र्हिषि॑॥  
घृत॑ऽआहवन।दी॒दि॒ऽवः॒।प्रति॑।स्म॒।रिष॑तः।द॒ह॒।अग्ने॑।त्वम्।र॒क्ष॒स्विनः॑॥  
अ॒ग्निना॑।अ॒ग्निः।सम्।इ॒ध्य॒ते॒।क॒विः।गृ॒हऽप॑तिः।युवा॑।ह॒व्य॒ऽवाट्।जु॒हुऽआ॑स्यः॥  
क॒विम्।अ॒ग्निम्।उप॑।स्तु॒हि॒।स॒त्यऽध॑र्माणम्।अ॒ध्व॒रे।दे॒वम्।अ॒मी॒व॒ऽचात॑नम्॥  
यः।त्वाम्।अ॒ग्ने॒।ह॒विःऽप॑तिः।दू॒तम्।दे॒व॒।स॒प॒र्यति॑।तस्य॑।स्म॒।प्र॒ऽअ॒वि॒ता।भ॒व॒॥  
यः।अ॒ग्निम्।दे॒वऽवी॑तये।ह॒विष्मा॑न्।आ॒ऽविवा॑सति।तस्मै॑।पा॒व॒क॒।मृ॒ळ॒य॒॥  
सः।नः॒।पा॒व॒क॒।दी॒दि॒ऽवः॒।अग्ने॑।दे॒वान्।इ॒ह।आ।व॒ह॒।उप॑।य॒ज्ञम्।ह॒विः।च॒।नः॒॥  
सः।नः॒।स्तवा॑नः।आ।भ॒र॒।गाय॒त्रेण॑।नवी॑यसा।र॒यिम्।वी॒रऽव॑तीम्।इष॑म्॥  
अग्ने॑।शु॒क्रेण॑।शो॒चिषा॑।विश्वा॑भिः।दे॒वहू॑तिऽभिः।इ॒मम्।स्तोम॑म्।जु॒ष॒स्व॒।नः॒॥  
