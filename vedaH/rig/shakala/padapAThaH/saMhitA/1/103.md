

  
तत्।ते॒।इ॒न्द्रि॒यम्।प॒र॒मम्।प॒रा॒चैः।अधा॑रयन्त।क॒वयः॑।पु॒रा।इ॒दम्।क्ष॒मा।इ॒दम्।अ॒न्यत्।दि॒वि।अ॒न्यत्।अ॒स्य॒।सम्।ई॒म् इति॑।पृ॒च्य॒ते॒।स॒म॒नाऽइ॑व।के॒तुः॥  
सः।धा॒र॒य॒त्।पृ॒थि॒वीम्।प॒प्रथ॑त्।च॒।वज्रे॑ण।ह॒त्वा।निः।अ॒पः।स॒स॒र्ज॒।अह॑न्।अहि॑म्।अभि॑नत्।रौ॒हि॒णम्।वि।अह॑न्।विऽअं॑सम्।म॒घऽवा॑।शची॑भिः॥  
सः।जा॒तूऽभ॑र्मा।श्र॒त्ऽदधा॑नः।ओजः॑।पुरः॒।वि॒ऽभि॒न्दन्।अ॒च॒र॒त्।वि।दासीः॑।वि॒द्वान्।व॒ज्रि॒न्।दस्य॑वे।हे॒तिम्।अ॒स्य॒।आर्यम्।सहः॑।व॒र्ध॒य॒।द्यु॒म्नम्।इ॒न्द्र॒॥  
तत्।ऊ॒चुषे॑।मानु॑षा।इ॒मा।यु॒गानि॑।की॒र्तेन्य॑म्।म॒घऽवा।नाम॑।बिभ्र॑त्।उ॒प॒ऽप्र॒यन्।द॒स्यु॒ऽहत्या॑य।व॒ज्री।यत्।ह॒।सू॒नुः।श्रव॑से।नाम॑।द॒धे॥  
तत्।अ॒स्य॒।इ॒दम्।प॒श्य॒त॒।भूरि॑।पु॒ष्टम्।श्रत्।इन्द्र॑स्य।ध॒त्त॒न॒।वी॒र्या॑य।सः।गाः।अ॒वि॒न्द॒त्।सः।अ॒वि॒न्द॒त्।अश्वा॑न्।सः।ओष॑धीः।सः।अ॒पः।सः।वना॑नि॥  
भूरि॑ऽकर्मणे।वृ॒ष॒भाय॑।वृश्णे॑।स॒त्यऽशु॑ष्माय।सु॒न॒वा॒म॒।सोम॑म्।यः।आ॒ऽदृत्य॑।प॒रि॒ऽप॒न्थीऽइ॑व।शूरः॑।अय॑ज्वनः।वि॒ऽभज॑न्।एति॑।वेदः॑॥  
तत्।इ॒न्द्र॒।प्र।अव॑।वी॒र्य॑म्।च॒क॒र्थ॒।यत्।स॒सन्त॒म्।वज्रे॑ण।अबो॑धयः।अहि॑म्।अनु॑।त्वा॒।पत्नीः॑।हृ॒षि॒तम्।वयः॑।च॒।विश्वे॑।दे॒वासः॑।अ॒म॒द॒न्।अनु॑।त्वा॒॥  
शुष्ण॑म्।पिप्रु॑म्।कुय॑वम्।वृ॒त्रम्।इ॒न्द्र॒।य॒दा।अव॑धीः।वि।पुरः॑।शम्ब॑रस्य।तत्।नः॒।मि॒त्रः।वरु॑णः।म॒म॒ह॒न्ता॒म्।अदि॑तिः।सिन्धुः॑।पृ॒थि॒वी।उ॒त।द्यौः॥  
