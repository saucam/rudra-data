

  
स॒ह।वा॒मेन॑।नः॒।उ॒षः॒।वि।उ॒च्छ॒।दु॒हि॒तः॒।दि॒वः॒।स॒ह।द्यु॒म्नेन॑।बृ॒ह॒ता।वि॒भा॒ऽव॒रि॒।रा॒या।दे॒वि॒।दास्व॑ती॥  
अश्व॑ऽवतीः।गोऽम॑तीः।वि॒श्व॒ऽसु॒विदः॑।भूरि॑।च्य॒व॒न्त॒।वस्त॑वे।उत्।ई॒र॒य॒।प्रति॑।मा॒।सू॒नृताः॑।उ॒षः॒।चो॒द॒।राधः॑।म॒घोना॑म्॥  
उ॒वास॑।उ॒षाः।उ॒च्छात्।च॒।नु।दे॒वी।जी॒रा।रथा॑नाम्।ये।अ॒स्याः॒।आ॒ऽचर॑णेषु।द॒ध्रि॒रे।स॒मु॒द्रे।न।श्र॒व॒स्यवः॑॥  
उषः॑।ये।ते॒।प्र।यामे॑षु।यु॒ञ्जते॑।मनः॑।दा॒नाय॑।सू॒रयः॑।अत्र॑।अह॑।तत्।कण्वः॑।ए॒षा॒म्।कण्व॑ऽतमः।नाम॑।गृ॒णा॒ति॒।नृ॒णाम्॥  
आ।घ॒।योषा॑ऽइव।सू॒नरी॑।उ॒षाः।या॒ति॒।प्र॒ऽभु॒ञ्ज॒ती।ज॒रय॑न्ती।वृज॑नम्।प॒त्ऽवत्।ई॒य॒ते॒।उत्।पा॒त॒य॒ति॒।प॒क्षिणः॑॥  
वि।या।सृ॒जति॑।सम॑नम्।वि।अ॒र्थिनः॑।प॒दम्।न।वे॒ति॒।ओद॑ती।वयः॒।नकिः॑।ते॒।प॒प्ति॒वांसः॑।आ॒स॒ते॒ विऽउ॑ष्टौ वा॒जि॒नी॒ऽव॒ति॒॥  
ए॒षा।अ॒यु॒क्त॒।प॒रा॒ऽवतः॒।सूर्य॑स्य।उ॒त्ऽअय॑नात्।अधि॑।श॒तम्।रथे॑भिः।सु॒ऽभगा॑।उ॒षाः।इ॒यम्।वि।या॒ति॒।अ॒भि।मानु॑षान्॥  
विश्व॑म्।अ॒स्याः॒।न॒ना॒म॒।चक्ष॑से।जग॑त्।ज्योतिः॑।कृ॒णो॒ति॒।सू॒नरी॑।अप॑।द्वेषः॑।म॒घोनी॑।दि॒वः।उ॒षाः।उ॒च्छ॒त्।अप॑।स्रिधः॑॥  
उषः॑।आ।भा॒हि॒।भा॒नुना॑।च॒न्द्रेण॑।दु॒हि॒तः॒।दि॒वः॒।आ॒ऽवह॑न्ती।भूरि॑।अ॒स्मभ्य॑म्।सौभ॑गम्।वि॒ऽउ॒च्छन्ती॑।दिवि॑ष्टिषु॥  
विश्व॑स्य।हि।प्राण॑नम्।जीव॑नम्।त्वे इति॑।वि।यत्।उ॒च्छसि॑।सू॒न॒रि॒।सा।नः॒।रथे॑न।बृ॒ह॒ता।वि॒भा॒ऽव॒रि॒।श्रु॒धि।चि॒त्र॒ऽम॒घे॒।हव॑म्॥  
उषः॑।वाज॑म्।हि।वंस्व॑।यः।चि॒त्रः।मानु॑षे।जने॑।तेन॑।आ।व॒ह॒।सु॒ऽकृतः॑।अ॒ध्व॒रान्।उप॑।ये।त्वा॒।गृ॒णन्ति॑।वह्न॑यः॥  
विश्वा॑न्।दे॒वान्।आ।व॒ह॒।सोम॑ऽपीतये।अ॒न्तरि॑क्षात्।उ॒षः॒।त्वम्।सा।अ॒स्मासु॑।घाः॒।गोऽम॑त्।अश्व॑ऽवत्।उ॒क्थ्य॑म्।उषः॑।वाज॑म्।सु॒ऽवीर्य॑म्॥  
यस्याः॑।रुश॑न्तः।अ॒र्चयः॑।प्रति॑।भ॒द्राः।अदृ॑क्षत।सा।नः॒।र॒यिम्।वि॒श्वऽवा॑रम्।सु॒ऽपेश॑सम्।उ॒षाः।द॒दा॒तु॒।सुग्म्य॑म्॥  
ये।चि॒त्।हि।त्वाम्।ऋष॑यः।पूर्वे॑।ऊ॒तये॑।जु॒हू॒रे।अव॑से।म॒हि॒।सा।नः॒।स्तोमा॑न्।अ॒भि।गृ॒णी॒हि॒।राध॑सा।उषः॑।शु॒क्रेण॑।शो॒चिषा॑॥  
उषः॑।यत्।अ॒द्य।भा॒नुना॑।वि।द्वारौ॑।ऋ॒णवः॑।दि॒वः।प्र।नः॒।य॒च्छ॒ता॒त्।अ॒वृ॒कम्।पृ॒थु।छ॒र्दिः।प्र।दे॒वि॒।गोऽम॑तीः।इषः॑॥  
सम्।नः॒।रा॒या।बृ॒ह॒ता।वि॒श्वऽपे॑शसा।मि॒मि॒क्ष्व।सम्।इळा॑भिः।आ।सम्।द्यु॒म्नेन॑।वि॒श्व॒ऽतुरा॑।उ॒षः॒।म॒हि॒।सम्।वाजैः॑।वा॒जि॒नी॒ऽव॒ति॒॥  
