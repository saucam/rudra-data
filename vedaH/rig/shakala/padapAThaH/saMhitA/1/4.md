

  
सु॒रू॒प॒ऽकृ॒त्नुम्।ऊ॒तये॑।सु॒दुघा॑म्ऽइव।गो॒ऽदुहे॑।जु॒हू॒मसि॑।द्यवि॑ऽद्यवि॥  
उप॑।नः॒।सव॑ना।आ।ग॒हि॒।सोम॑स्य।सो॒म॒ऽपाः॒।पि॒ब॒।गो॒ऽदाः।इत्।रे॒वतः॑।मदः॑॥  
अथ॑।ते॒।अन्त॑मानाम्।वि॒द्याम॑।सु॒ऽम॒ती॒नाम्।मा।नः॒।अति॑।ख्यः॒।आ।ग॒हि॒॥  
परा॑।इ॒हि॒।विग्र॑म्।अस्तृ॑तम्।इन्द्र॑म्।पृ॒च्छ॒।वि॒पः॒ऽचित॑म्।यः।ते॒।सखि॑ऽभ्यः।आ।वर॑म्॥  
उ॒त।ब्रु॒व॒न्तु॒।नः॒।निदः॑।निः।अ॒न्यतः॑।चित्।आ॒र॒त॒।दधा॑नाः।इन्द्रे॑।इत्।दुवः॑॥  
उ॒त।नः॒।सु॒भगा॑न्।अ॒रिः।वो॒चेयुः॑।द॒स्म॒।कृ॒ष्टयः॑।स्याम॑।इत्।इन्द्र॑स्य।शर्म॑णि॥  
आ।ई॒म्।आ॒शुम्।आ॒शवे॑।भ॒र॒।य॒ज्ञ॒ऽश्रिय॑म्।नृ॒ऽमाद॑नम्।प॒त॒यत्।म॒न्द॒यत्ऽस॑खम्॥  
अ॒स्य।पी॒त्वा।श॒त॒क्र॒तो॒ इति॑ शतऽक्रतो।घ॒नः।वृ॒त्राणा॑म्।अ॒भ॒वः॒।प्र।आ॒वः॒।वाजे॑षु।वा॒जिन॑म्॥  
तम्।त्वा॒।वाजे॑षु।वा॒जिन॑म्।वा॒जया॑मः।श॒त॒क्र॒तो॒ इति॑ शतऽक्रतो।धना॑नाम्।इ॒न्द्र॒।सा॒तये॑॥  
यः।रा॒यः।अ॒वनिः॑।म॒हान्।सु॒ऽपा॒रः।सु॒न्व॒तः।सखा॑।तस्मै॑।इन्द्रा॑य।गा॒य॒त॒॥  
