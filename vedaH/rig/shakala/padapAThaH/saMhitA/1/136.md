

  
प्र।सु।ज्येष्ठ॑म्।नि॒ऽचि॒राभ्या॑म्।बृ॒हत्।नमः॑।ह॒व्यम्।म॒तिम्।भ॒र॒त॒।मृ॒ळ॒यत्ऽभ्या॑म्।स्वादि॑ष्ठम्।मृ॒ळ॒यत्ऽभ्या॑म्।ता।स॒म्ऽराजा॑।घृ॒तासु॑ती॒ इति॑ घृ॒तऽआ॑सुती।य॒ज्ञेऽय॑ज्ञे।उप॑ऽस्तुता।अथ॑।ए॒नोः॒।क्ष॒त्रम्।न।कुतः॑।च॒न।आ॒ऽधृषे॑।दे॒व॒ऽत्वम्।नु।चि॒त्।आ॒ऽधृषे॑॥  
अद॑र्शि।गा॒तुः।उ॒रवे॑।वरी॑यसी।पन्थाः॑।ऋ॒तस्य॑।सम्।अ॒यं॒स्त॒।र॒श्मिऽभिः॑।चक्षुः॑।भग॑स्य।र॒श्मिऽभिः॑।द्यु॒क्षम्।मि॒त्रस्य॑।साद॑नम्।अ॒र्य॒म्णः।वरु॑णस्य।च॒।अथ॑।द॒धा॒ते॒ इति॑।बृ॒हत्।उ॒क्थ्य॑म्।वयः॑।उ॒प॒ऽस्तुत्य॑म्।बृ॒हत्।वयः॑॥  
ज्योति॑ष्मतीम्।अदि॑तिम्।धा॒र॒यत् ऽक्षि॑तिम्।स्वः॑ऽवतीम्।आ।स॒चे॒ते॒ इति॑।दि॒वेऽदि॑वे।जा॒गृ॒ऽवांसा॑।दि॒वेऽदि॑वे।ज्योति॑श्मत्।क्ष॒त्रम्।आ॒शा॒ते॒ इति॑।आ॒दि॒त्या।दानु॑नः।पती॑।मि॒त्रः।तयोः॑।वरु॑णः।या॒त॒यत्ऽज॑नः।अ॒र्य॒मा।या॒त॒यत्ऽज॑नः॥  
अ॒यम्।मि॒त्राय॑।वरु॑णाय॑।शम्ऽत॑मः।सोमः॑।भू॒तु॒।अ॒व॒ऽपाने॑षु।आऽभ॑गः।दे॒वः।दे॒वेषु॑।आऽभ॑गः।तम्।दे॒वासः॑।जु॒षे॒र॒त॒।विश्वे॑।अ॒द्य।स॒ऽजोष॑सः।तथा॑।रा॒जा॒ना॒।क॒र॒थः॒।यत्।ईम॑हे।ऋत॑ऽवाना।यत्।ईम॑हे॥  
यः।मि॒त्राय॑।वरु॑णाय।अवि॑धत्।जनः॑।अ॒न॒र्वाण॑म्।तम्।परि॑।पा॒तः॒।अंह॑सः।दा॒श्वांस॑म्।मर्त॑म्।अंह॑सः।तम्।अ॒र्य॒मा।अ॒भि।र॒क्ष॒ति॒।ऋ॒जु॒ऽयन्त॑म्।अनु॑।व्र॒तम्।उ॒क्थैः।यः।ए॒नोः॒।प॒रि॒ऽभूष॑ति।व्र॒तम्।स्तोमैः॑।आ॒ऽभूष॑ति।व्र॒तम्॥  
नमः॑।दि॒वे।बृ॒ह॒ते।रोद॑सीभ्याम्।मि॒त्राय॑।वोच॑म्।वरु॑णाय।मी॒ळ्हुषे॑।सु॒ऽमृ॒ळी॒काय॑।मी॒ळ्हुषे॑।इन्द्र॑म्।अ॒ग्निम्।उप॑।स्तु॒हि॒।द्यु॒क्षम्।अ॒र्य॒मण॑म्।भग॑म्।ज्योक्।जीव॑न्तः।प्र॒ऽजया॑।स॒चे॒म॒हि॒।सोम॑स्य।ऊ॒ती।स॒चे॒म॒हि॒॥  
ऊ॒ती।दे॒वाना॑म्।व॒यम्।इन्द्र॑ऽवन्तः।मं॒सी॒महि॑।स्वऽय॑शसः।म॒रुत्ऽभिः॑।अ॒ग्निः।मि॒त्रः।वरु॑णः।शर्म॑।यंस॑न्।तत्।अ॒श्या॒म॒।म॒घऽवा॑नः।व॒यम्।च॒॥  
