

  
अग्ने॑।विव॑स्वत्।उ॒षसः॑।चि॒त्रम्।राधः॑।अ॒म॒र्त्य॒।आ।दा॒शुषे॑।जा॒त॒ऽवे॒दः॒।व॒ह॒।त्वम्।अ॒द्य।दे॒वाम्।उ॒षः॒ऽबुधः॑॥  
जुष्टः॑।हि।दू॒तः।असि॑।ह॒व्य॒ऽवाहनः।अग्ने॑।र॒थीः।अ॒ध्व॒राणा॑म्।स॒ऽजूः।अ॒श्विऽभ्या॑म्।उ॒षसा॑।सु॒ऽवीर्य॑म्।अ॒स्मे इति॑।धे॒हि॒।श्रवः॑।बृ॒हत्॥  
अ॒द्य।दू॒तम्।वृ॒णी॒म॒हे॒।वसु॑म्।अ॒ग्निम्।पु॒रु॒ऽप्रि॒यम्।धू॒मऽके॑तुम्।भाःऽऋ॑जीकम्।विऽउ॑ष्टिषु।य॒ज्ञाना॑म्।अ॒ध्व॒र॒ऽश्रिय॑म्॥  
श्रेष्ठ॑म्।यवि॑ष्ठम्।अति॑थिम्।सुऽआ॑हुतम्।जुष्टम्।जना॑य।दा॒शुषे॑।दे॒वान्।अच्छ॑।यात॑वे।जा॒तऽवे॑दसम्।अ॒ग्निम्।ई॒ळे॒।विऽउ॑ष्टिषु॥  
स्त॒वि॒ष्यामि॑।त्वाम्।अ॒हम्।विश्व॑स्य।अ॒मृ॒त॒।भो॒ज॒न॒।अग्ने॑।त्रा॒तार॑म्।अ॒मृत॑म्।मि॒ये॒ध्य॒।यजि॑ष्ठम्।ह॒व्य॒ऽवा॒ह॒न॒॥  
सु॒शंसः॑।बो॒धि॒।गृ॒ण॒ते।य॒वि॒ष्ठ्य॒।मधु॑ऽजिह्वः।सुऽआ॑हुतः।प्रस्क॑ण्वस्य।प्र॒ऽति॒रन्।आयुः॑।जी॒वसे॑।न॒म॒स्य।दैव्य॑म्।जन॑म्॥  
होता॑रम्।वि॒श्वऽवे॑दसम्।सम्।हि।त्वा॒।विशः॑।इ॒न्धते॑।सः।आ।व॒ह॒।पु॒रु॒ऽहू॒त॒।प्रऽचे॑तसः।अग्ने॑।दे॒वान्।इ॒ह।द्र॒वत्॥  
स॒वि॒तार॑म्।उ॒षस॑म्।अ॒श्विना॑।भग॑म्।अ॒ग्निम्।विऽउ॑ष्टिषु।क्षपः॑।कण्वा॑सः।त्वा॒।सु॒तऽसो॑मासः।इ॒न्ध॒ते॒।ह॒व्य॒ऽवाह॑म्।सु॒ऽअ॒ध्व॒र॒॥  
पतिः॑।हि।अ॒ध्व॒राणा॑म्।अग्ने॑।दू॒तः।वि॒शाम्।असि॑।उ॒षः॒ऽबुधः॑।आ।व॒ह॒।सोम॑ऽपीतये।दे॒वान्।अ॒द्य।स्वः॒ऽदृशः॑॥  
अग्ने॑।पूर्वाः॑।अनु॑।उ॒षसः॑।वि॒भा॒व॒सो॒ इति॑ विभाऽवसो।दी॒देथ॑।वि॒श्वऽद॑र्शतः।असि॑।ग्रामे॑षु।अ॒वि॒ता।पु॒रःऽहि॑तः।असि॑।य॒ज्ञेषु॑।मानु॑षः॥  
नि।त्वा॒।य॒ज्ञस्य॑।साध॑नम्।अग्ने॑।होता॑रम्।ऋ॒त्विज॑म्।म॒नु॒ष्वत्।दे॒व॒।धी॒म॒हि॒।प्रऽचे॑तसम्।जी॒रम्।दू॒तम्।अम॑र्त्यम्॥  
यत्।दे॒वाना॑म्।मि॒त्र॒ऽम॒हः॒।पु॒रःऽहितः।अन्त॑रः।यासि॑।दू॒त्य॑म्।सिन्धोः॑ऽइव।प्रऽस्व॑नितासः।ऊ॒र्मयः॑।अ॒ग्नेः।भ्रा॒ज॒न्ते॒।अ॒र्चयः॑॥  
श्रु॒धि।श्रु॒त्ऽक॒र्ण॒।वह्नि॑ऽभिः।दे॒वैः।अ॒ग्ने॒।स॒याव॑ऽभिः।आ।सी॒द॒न्तु॒।ब॒र्हिषि॑।मि॒त्रः।अ॒र्य॒मा।प्रा॒तः॒ऽयावा॑नः।अ॒ध्व॒रम्॥  
शृ॒ण्वन्तु॑।सोम॑म्।म॒रुतः॑।सु॒ऽदान॑वः।अ॒ग्नि॒ऽजि॒ह्वाः।ऋ॒त॒ऽवृधः॑।पिब॑तु।सोम॑म्।वरु॑णः।धृ॒तऽव्र॑तः।अ॒श्विऽभ्या॑म्।उ॒षसा॑।स॒ऽजूः॥  
