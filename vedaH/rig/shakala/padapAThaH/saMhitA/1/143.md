

  
प्र।तव्य॑सीम्।नव्य॑सीम्।धी॒तिम्।अ॒ग्नये॑।वा॒चः।म॒तिम्।सह॑सः।सू॒नवे॑।भ॒रे॒।अ॒पाम्।नपा॑त्।यः।वसु॑ऽभिः।स॒ह।प्रि॒यः।होता॑।पृ॒थि॒व्याम्।नि।असी॑दत्।ऋ॒त्वियः॑॥  
सः।जाय॑मानः।प॒र॒मे।विऽओ॑मनि।आ॒विः।अ॒ग्निः।अ॒भ॒व॒त्।मा॒त॒रिश्व॑ने।अ॒स्य।क्रत्वा॑।स॒म्ऽइ॒धा॒नस्य॑।म॒ज्मना॑।प्र।द्यावा॑।शो॒चिः।पृ॒थि॒वी इति॑।अ॒रो॒च॒य॒त्॥  
अ॒स्य।त्वे॒षाः।अ॒जराः॑।अ॒स्य।भा॒नवः॑।सु॒ऽस॒न्दृशः॑।सु॒ऽप्रती॑कस्य।सु॒ऽद्युतः॑।भाऽत्व॑क्षसः।अति॑।अ॒क्तुः।न।सिन्ध॑वः।अ॒ग्नेः।रे॒ज॒न्ते॒।अस॑सन्तः।अ॒जराः॑॥  
यम्।आ॒ऽई॒रि॒रे॒।भृग॑वः।वि॒श्वऽवे॑दसम्।नाभा॑।पृ॒थि॒व्याः।भुव॑नस्य।म॒ज्मना॑।अ॒ग्निम्।तम्।गीः॒ऽभिः।हि॒नु॒हि॒।स्वे।आ।दमे॑।यः।एकः॑।वस्वः॑।वरु॑णः।न।राज॑ति॥  
न।यः।वरा॑य।म॒रुता॑म्ऽइव।स्व॒नः।सेना॑ऽइव।सृ॒ष्टा।दि॒व्या।यथा॑।अ॒शनिः॑।अ॒ग्निः।जम्भैः॑।ति॒गि॒तैः।अ॒त्ति॒।भर्व॑ति।न।शत्रू॑न्।सः।वना॑।नि।ऋ॒ञ्ज॒ते॒॥  
कु॒वित्।नः॒।अ॒ग्निः।उ॒चथ॑स्य।वीः।अस॑त्।वसुः॑।कु॒वित्।वसु॑ऽभिः।काम॑म्।आ॒ऽवर॑त्।चो॒दः।कु॒वित्।तु॒तु॒ज्यात्।सा॒तये॑।धियः॑।शुचि॑ऽप्रतीकम्।तम्।अ॒या।धि॒या।गृ॒णे॒॥  
घृ॒तऽप्र॑तीकम्।वः॒।ऋ॒तस्य॑।धूः॒ऽसद॑म्।अ॒ग्निम्।मि॒त्रम्।न।स॒म्ऽइ॒धा॒नः।ऋ॒ञ्ज॒ते॒।इन्धा॑नः।अ॒क्रः।वि॒दथे॑षु।दीद्य॑त्।शु॒क्रऽव॑र्णाम्।उत्।ऊँ॒ इति॑।नः॒।यं॒स॒ते॒।धिय॑म्॥  
अप्र॑ऽयुच्छन्।अप्र॑युच्छत्ऽभिः।अ॒ग्ने॒।शि॒वेभिः॑।नः॒।पा॒युऽभिः॑।पा॒हि॒।श॒ग्मैः।अद॑ब्धेभिः।अदृ॑पितेभिः।इ॒ष्टे॒।अनि॑मिषत्ऽभिः।परि॑।पा॒हि॒।नः॒।जाः॥  
