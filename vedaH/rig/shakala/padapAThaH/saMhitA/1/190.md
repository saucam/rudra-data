

  
अ॒न॒र्वाण॑म्।वृ॒ष॒भम्।म॒न्द्रऽजि॑ह्वम्।बृह॒स्पति॑म्।व॒र्ध॒य॒।नव्य॑म्।अ॒र्कैः।गा॒था॒न्यः॑।सु॒ऽरुचः॑।यस्य॑।दे॒वाः।आ॒ऽशृ॒ण्वन्ति॑।नव॑मानस्य।मर्ताः॑॥  
तम्।ऋ॒त्वियाः॑।उप॑।वाचः॑।स॒च॒न्ते॒।सर्गः॑।न।यः।दे॒व॒ऽय॒ताम्।अस॑र्जि।बृह॒स्पतिः॑।सः।हि।अञ्जः॑।वरां॑सि।विऽभ्वा॑।अभ॑वत्।सम्।ऋ॒ते।मा॒त॒रिश्वा॑॥  
उप॑ऽस्तुतिम्।नम॑सः।उत्ऽय॑तिम्।च॒।श्लोक॑म्।यं॒स॒त्।स॒वि॒ताऽइ॑व।प्र।बा॒हू इति॑।अ॒स्य।क्रत्वा॑।अ॒ह॒न्यः॑।यः।अस्ति॑।मृ॒गः।न।भी॒मः।अ॒र॒क्षसः॒।तुवि॑ष्मान्॥  
अ॒स्य।श्लोकः॑।दि॒वि।ई॒य॒ते॒।पृ॒थि॒व्याम्।अत्यः॑।न।यं॒स॒त्।य॒क्ष॒ऽभृत्।विऽचे॑ताः।मृ॒गाणा॑म्।न।हे॒तयः॑।यन्ति॑।च॒।इ॒माः।बृह॒स्पतेः॑।अहि॑ऽमायान्।अ॒भि।द्यून्॥  
ये।त्वा॒।दे॒व॒।उ॒स्रि॒कम्।मन्य॑मानाः।पा॒पाः।भ॒द्रम्।उ॒प॒ऽजीव॑न्ति।प॒ज्राः।न।दुः॒ऽध्ये॑।अनु॑।द॒दा॒सि॒।वा॒मम्।बृह॑स्पते।चय॑से।इत्।पिया॑रुम्॥  
सु॒प्ऽरैतुः॑।सु॒ऽयव॑सः।न।पन्था॑।दुः॒ऽनि॒यन्तुः॑।परि॑ऽप्रीतः।न।मि॒त्रः।अ॒न॒र्वाणः॑।अ॒भि।ये।चक्ष॑ते।नः॒।अपि॑ऽवृताः।अ॒प॒ऽऊ॒र्णु॒वन्तः॑।अ॒स्थुः॒॥  
सम्।यम्।स्तुभः॑।अ॒वन॑यः।न।यन्ति॑।स॒मु॒द्रम्।न।स्र॒वतः॑।रोध॑ऽचक्राः।सः।वि॒द्वान्।उ॒भय॑म्।च॒ष्टे॒।अ॒न्तः।बृह॒स्पतिः॑।तरः॑।आपः॑।च॒।गृध्रः॑॥  
ए॒व।म॒हः।तु॒वि॒ऽजा॒तः।तुवि॑ष्मान्।बृह॒स्पतिः॑।वृ॒ष॒भः।धा॒यि॒।दे॒वः।सः।नः॒।स्तु॒तः।वी॒रऽव॑त्।धा॒तु॒।गोऽम॑त्।वि॒द्याम॑।इ॒षम्।वृ॒जन॑म्।जी॒रऽदा॑नुम्॥  
