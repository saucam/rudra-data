

  
प्र।वः॒।पान्त॑म्।र॒घु॒ऽम॒न्य॒वः॒।अन्धः॑।य॒ज्ञम्।रु॒द्राय॑।मी॒ळ्हुषे॑।भ॒र॒ध्व॒म्।दि॒वः।अ॒स्तो॒षि॒।असु॑रस्य।वी॒रैः।इ॒षु॒ध्याऽइ॑व।म॒रुतः॑।रोद॑स्योः॥  
पत्नी॑ऽइव।पू॒र्वऽहू॑तिम्।व॒वृ॒धध्यै॑।उ॒षसा॒नक्ता॑।पु॒रु॒धा।विदा॑ने॒ इति॑।स्त॒रीः।न।अत्क॑म्।विऽउ॑तम्।वसा॑ना।सूर्य॑स्य।श्रि॒या।सु॒ऽदृशी॑।हिर॑ण्यैः॥  
म॒मत्तु॑।नः॒।परि॑ऽज्मा।व॒स॒र्हा।म॒मत्तु॑।वातः॑।अ॒पाम्।वृष॑ण्ऽवान्।शि॒शी॒तम्।इ॒न्द्रा॒प॒र्व॒ता॒।यु॒वम्।नः॒।तत्।नः॒।विश्वे॑।व॒रि॒व॒स्य॒न्तु॒।दे॒वाः॥  
उ॒त।त्या।मे॒।य॒शसा॑।श्वे॒त॒नायै॑।व्यन्ता॑।पान्ता॑।औ॒शि॒जः॒।हु॒वध्यै॑।प्र।वः॒।नपा॑तम्।अ॒पाम्।कृ॒णु॒ध्व॒म्।प्र।मा॒तरा॑।रा॒स्पि॒नस्य॑।आ॒योः॥  
आ।वः॒।रु॒व॒ण्युम्।औ॒शि॒जः।हु॒वध्यै॑।घोषा॑ऽइव।शंस॑म्।अर्जु॑नस्य।नंशे॑।प्र।वः॒।पू॒ष्णे।दा॒वने॑।आ।अच्छ॑।वो॒चे॒य॒।व॒सुऽता॑तिम्।अ॒ग्नेः॥  
श्रु॒तम्।मे॒।मि॒त्रा॒व॒रु॒णा॒।हवा॑।इ॒मा।उ॒त।श्रु॒त॒म्।सद॑ने।वि॒श्वतः॑।सी॒म्।श्रोतु॑।नः॒।श्रोतु॑ऽरातिः।सु॒ऽश्रोतुः॑।सु॒ऽक्षेत्रा॑।सिन्धुः॑।अ॒त्ऽभिः॥  
स्तु॒षे।सा।वा॒म्।व॒रु॒ण॒।मि॒त्र॒।रा॒तिः।गवा॑म्।श॒ता।पृ॒क्षऽया॑मेषु।प॒ज्रे।श्रु॒तऽर॑थे।प्रि॒यऽर॑थे।दधा॑नाः।स॒द्यः।पु॒ष्टिम्।नि॒ऽरु॒न्धा॒नासः॑।अ॒ग्म॒न्॥  
अ॒स्य।स्तु॒षे॒।महि॑ऽमघस्य।राधः॑।सचा॑।स॒ने॒म॒।नहु॑षः।सु॒ऽवीराः॑।जनः॑।यः।प॒ज्रेभ्यः॑।वा॒जिनी॑ऽवान्।अश्व॑ऽवतः।र॒थिनः॑।मह्य॑म्।सू॒रिः॥  
जनः॑।यः।मि॒त्रा॒व॒रु॒णौ॒।अ॒भि॒ऽध्रुक्।अ॒पः।न।वा॒म्।सु॒नोति॑।अ॒क्ष्ण॒या॒ऽध्रुक्।स्व॒यम्।सः।यक्ष्म॑म्।हृद॑ये।नि।ध॒त्त॒।आप॑।यत्।ई॒म्।होत्रा॑भिः।ऋ॒तऽवा॑॥  
सः।व्राध॑तः।नहु॑षः।दम्ऽसु॑जूतः।शर्धः॑ऽतरः।न॒राम्।गू॒र्तऽश्र॑वाः।विसृ॑ष्टऽरातिः।या॒ति॒।बा॒ळ्ह॒ऽसृत्वा॑।विश्वा॑सु।पृ॒त्ऽसु।सद॑म्।इत्।शूरः॑॥  
अध॑।ग्मन्त॑।नहु॑षः॑।हव॑म्।सू॒रेः।श्रोत॑।रा॒जा॒नः॒।अ॒मृत॑स्य।म॒न्द्राः॒।न॒भः॒ऽजुवः॑।यत्।नि॒र॒वस्य॑।राधः॑।प्रऽश॑स्तये।म॒हि॒ना।रथ॑ऽवते॥  
ए॒तम्।शर्ध॑म्।धाम॑।यस्य॑।सू॒रेः।इति॑।अ॒वो॒च॒न्।दश॑ऽतयस्य।नंशे॑।द्यु॒म्नानि॑।येषु॑।व॒सुऽता॑तिः।र॒रन्।विश्वे॑।स॒न्व॒न्तु॒।प्र॒ऽभृ॒थेषु॑।वाज॑म्॥  
मन्दा॑महे।दश॑ऽतयस्य।धा॒सेः।द्विः।यत्।पञ्च॑।बिभ्र॑तः।यन्ति॑।अन्ना॑।किम्।इ॒ष्टऽअ॑श्वः।इ॒ष्टऽर॑श्मिः।ए॒ते।ई॒शा॒नासः॑।तरु॑षः।ऋ॒ञ्ज॒ते॒।नॄन्॥  
हिर॑ण्यऽकर्णम्।म॒णि॒ऽग्री॒व॒म्।अर्णः॑।तम्।नः॒।विश्वे॑।व॒रि॒व॒स्य॒न्तु॒।दे॒वाः।अ॒र्यः।गिरः॑।स॒द्यः।आ।ज॒ग्मुषीः॑।आ।उ॒स्राः।चा॒क॒न्तु॒।उ॒भये॑षु।अ॒स्मे इति॑॥  
च॒त्वारः॑।मा॒।म॒श॒र्शार॑स्य।शिश्वः॑।त्रयः॑।राज्ञः॑।आय॑वसस्य।जि॒ष्णोः।रथः॑।वा॒म्।मि॒त्रा॒व॒रु॒णा॒।दी॒र्घऽअ॑प्साः॒।स्यूम॑ऽगभस्तिः।सूरः॑।न।अ॒द्यौ॒त्॥  
