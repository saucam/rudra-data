

  
वायो॒ इति॑।आ।या॒हि॒।द॒र्श॒त॒।इ॒मे।सोमाः॑।अरं॑ऽकृताः।तेषा॑म्।पा॒हि॒।श्रु॒धि।हव॑म्॥  
वायो॒ इति॑।उ॒क्थेभिः॑।ज॒र॒न्ते॒।त्वाम्।अच्छ॑।ज॒रि॒तारः॑।सु॒तऽसो॑माः।अ॒हः॒ऽविदः॑॥  
वायो॒ इति॑।तव॑।प्र॒ऽपृ॒ञ्च॒ती।धेना॑।जि॒गा॒ति॒।दा॒शुषे॑।उ॒रू॒ची।सोम॑ऽपीतये॥  
इन्द्र॑वायू॒ इति॑।इ॒मे।सु॒ताः।उप॑।प्रयः॑ऽभिः॒।आ।ग॒त॒म्।इन्द॑वः।वाम्।उ॒शन्ति॑।हि॥  
वायो॒ इति॑।इन्द्रः॑।च॒।चे॒त॒थः॒।सु॒ताना॑म्।वा॒जि॒नी॒व॒सू॒ इति॑ वाजिनीऽवसू।तौ।आ।या॒त॒म्।उप॑।द्र॒वत्॥  
वायो॒ इति॑।इन्द्रः॑।च॒।सु॒न्व॒तः।आ।या॒त॒म्।उप॑।निः॒ऽकृ॒तम्।म॒क्षु।इ॒त्था।धि॒या।न॒रा॒॥  
मि॒त्रम्।हु॒वे॒।पू॒तऽद॑क्षम्।वरु॑णम्।च॒।रि॒शाद॑सम्।धिय॑म्।घृ॒ताची॑म्।साध॑न्ता॥  
ऋ॒तेन॑।मि॒त्रा॒व॒रु॒णौ॒।ऋ॒ता॒ऽवृ॒धौ॒।ऋ॒त॒ऽस्पृ॒शा॒।क्रतु॑म्।बृ॒हन्त॑म्।आ॒शा॒थे॒ इति॑॥  
क॒वी इति॑।नः॒।मि॒त्रावरु॑णा।तु॒वि॒ऽजा॒तौ।उ॒रु॒ऽक्षया॑।दक्ष॑म्।द॒धा॒ते॒ इति॑।अ॒पस॑म्॥  
