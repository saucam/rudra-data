

  
अ॒स्य।वा॒मस्य॑।प॒लि॒तस्य॑।होतुः॑।तस्य॑।भ्राता॑।म॒ध्य॒मः।अ॒स्ति॒।अश्नः॑।तृ॒तीयः॑।भ्राता॑।घृ॒तऽपृ॑ष्ठः।अ॒स्य॒।अत्र॑।अ॒प॒श्य॒म्।वि॒श्पति॑म्।स॒प्तऽपु॑त्रम्॥  
स॒प्त।यु॒ञ्ज॒न्ति॒।रथ॑म्।एक॑ऽचक्रम्।एकः॒।अश्वः॑।व॒ह॒ति॒।स॒प्तऽना॑मा।त्रि॒ऽनाभि॑।च॒क्रम्।अ॒जर॑म्।अ॒न॒र्वम्।यत्र॑।इ॒मा।विश्वा॑।भुव॑ना।अधि॑।त॒स्थुः॥  
इ॒मम्।रथ॑म्।अधि॑।ये।स॒प्त।त॒स्थुः।स॒प्तऽच॑क्रम्।स॒प्त।व॒ह॒न्ति॒।अश्वाः॑।स॒प्त।स्वसा॑रः।अ॒भि।सम्।न॒व॒न्ते॒।यत्र॑।गवा॑म्।निऽहि॑ता।स॒प्त।नाम॑॥  
कः।द॒द॒र्श॒।प्र॒थ॒मम्।जाय॑मानम्।अ॒स्थ॒न्ऽवन्त॑म्।यत्।अ॒न॒स्था।बिभ॑र्ति।भूम्याः॑।असुः॑।असृ॑क्।आ॒त्मा।क्व॑।स्वि॒त्।कः।वि॒द्वांस॑म्।उप॑।गा॒त्।प्रष्टु॑म्।ए॒तत्॥  
पाकः॑।पृ॒च्छा॒मि॒।मन॑सा।अवि॑ऽजानन्।दे॒वाना॑म्।ए॒ना।निऽहि॑ता।प॒दानि॑।व॒त्से।ब॒ष्कये॑।अधि॑।स॒प्त।तन्तू॑न्।वि।त॒त्नि॒रे॒।क॒वयः॑।ओत॒वै।ऊँ॒ इति॑॥  
अचि॑कित्वान्।चि॒कि॒तुषः॑।चि॒त्।अत्र॑।क॒वीन्।पृ॒च्छा॒मि॒।वि॒द्मने॑।न।वि॒द्वान्।वि।यः।त॒स्तम्भ॑।षट्।इ॒मा।रजां॑सि।अ॒जस्य॑।रू॒पे।किम्।अपि॑।स्वि॒त्।एक॑म्॥  
इ॒ह।ब्र॒वी॒तु॒।यः।ई॒म्।अ॒ङ्ग।वेद॑।अ॒स्य।वा॒मस्य॑।निऽहि॑तम्।प॒दम्।वेरिति॒ वेः।शी॒र्ष्णः।क्षी॒रम्।दु॒ह्र॒ते॒।गावः॑।अ॒स्य॒।व॒व्रिम्।वसा॑नाः।उ॒द॒कम्।प॒दा।अ॒पुः॒॥  
मा॒ता।पि॒तर॑म्।ऋ॒ते।आ।ब॒भा॒ज॒।धी॒ती।अग्रे॑।मन॑सा।सम्।हि।ज॒ग्मे।सा।बी॒भ॒त्सुः।गर्भ॑ऽरसा।निऽवि॑द्धा।नम॑स्वन्तः।इत्।उ॒प॒ऽवा॒कम्।ई॒युः॒॥  
यु॒क्ता।मा॒ता।आ॒सी॒त्।धु॒रि।दक्षि॑णायाः।अति॑ष्ठत्।गर्भः॑।वृ॒ज॒नीषु॑।अ॒न्तरिति॑।अमी॑मेत्।व॒त्सः।अनु॑।गाम्।अ॒प॒श्य॒त्।वि॒श्व॒ऽरू॒प्य॑म्।त्रि॒षु।योज॑नेषु॥  
ति॒स्रः।मा॒तॄः।त्रीन्।पि॒तॄन्।बिभ्र॑त्।एकः॑।ऊ॒र्ध्वः।त॒स्थौ॒।न।ई॒म्।अव॑।ग्ल॒प॒य॒न्ति॒।म॒न्त्रय॑न्ते।दि॒वः।अ॒मुष्य॑।पृ॒ष्ठे।वि॒श्व॒ऽविद॑म्।वाच॑म्।अवि॑श्वऽमिन्वाम्॥  
द्वाद॑शऽअरम्।न॒हि।तत्।जरा॑य।वर्व॑र्ति।च॒क्रम्।परि॑।द्याम्।ऋ॒तस्य॑।आ।पु॒त्राः।अ॒ग्ने॒।मि॒थु॒नासः॑।अत्र॑।स॒प्त।श॒तानि॑।विं॒श॒तिः।च॒।त॒स्थुः॒॥  
पञ्च॑ऽपादम्।पि॒तर॑म्।द्वाद॑शऽआकृतिम्।दि॒वः।आ॒हुः॒।परे॑।अर्धे॑।पु॒री॒षिण॑म्।अथ॑।इ॒मे।अ॒न्ये।उप॑रे।वि॒ऽच॒क्ष॒णम्।स॒प्तऽच॑क्रे।षट्ऽअ॑रे।आ॒हुः॒।अर्पि॑तम्॥  
पञ्च॑ऽअरे।च॒क्रे।प॒रि॒ऽवर्त॑माने।तस्मि॑न्।आ।त॒स्थुः॒।भुव॑नानि।विश्वा॑।तस्य॑।न।अक्षः॑।त॒प्य॒ते॒।भूरि॑ऽभारः।स॒नात्।ए॒व।न।शी॒र्य॒ते॒।सऽना॑भिः॥  
सऽने॑मि।च॒क्रम्।अ॒जर॑म्।वि।व॒वृ॒ते॒।उ॒त्ता॒नाया॑म्।दश॑।यु॒क्ताः।व॒ह॒न्ति॒।सूर्य॑स्य।चक्षिः॑।रज॑सा।ए॒ति॒।आऽवृ॑तम्।तस्मि॑न्।आर्पि॑ता।भुव॑नानि।विश्वा॑॥  
सा॒क॒म्ऽजाना॑म्।स॒प्तथ॑म्।आ॒हुः॒।ए॒क॒ऽजम्।षट्।इत्।य॒माः।ऋष॑यः।दे॒व॒ऽजाः।इति॑।तेषा॑म्।इ॒ष्टानि॑।विऽहि॑तानि।धा॒म॒ऽशः स्था॒त्रे।रे॒ज॒न्ते॒।विऽकृ॑तानि।रू॒प॒ऽशः॥  
स्त्रियः॑।स॒तीः।तान्।ऊँ॒ इति॑।मे॒।पुं॒सः।आ॑आ॒हुः॒।पश्य॑त्।अ॒क्ष॒ण्ऽवान्।न।वि।चे॒त॒त्।अ॒न्धः।क॒विः।यः।पु॒त्रः।सः।ई॒म्।आ।चि॒के॒त॒।यः।ता।वि॒ऽजा॒नात्।सः।पि॒तुः।पि॒ता।अ॒स॒त्॥  
अ॒वः।परे॑ण।प॒रः।ए॒ना।अव॑रेण।प॒दा।व॒त्सम्।बिभ्र॑ती।गौः।उत्।अ॒स्था॒त्।सा।क॒द्रीची॑।कम्।स्वि॒त्।अर्ध॑म्।परा॑।अ॒गा॒त्।क्व॑।स्वि॒त्।सू॒ते॒।न॒हि।यू॒थे।अ॒न्तरिति॑॥  
अ॒वः।परे॑ण।पि॒तर॑म्।यः।अ॒स्य॒।अ॒नु॒ऽवेद॑।प॒रः।ए॒ना।अव॑रेण।क॒वि॒ऽयमा॑नः।कः।इ॒ह।प्र।वो॒च॒त्।दे॒वम्।मनः॑।कुतः॑।अधि॑।प्रऽजा॑तम्॥  
ये।अ॒र्वाञ्चः॑।तान्।ऊँ॒ इति॑।परा॑चः।आ॒हुः॒।ये।परा॑ञ्चः।तान्।ऊँ॒ इति॑।अ॒र्वाचः॑।आ॒हुः॒।इन्द्रः॑।च॒।या।च॒क्रथुः॑।सो॒म॒।तानि॑।धु॒रा।न।यु॒क्ताः।रज॑सः।व॒ह॒न्ति॒॥  
द्वा।सु॒ऽप॒र्णा।स॒ऽयुजा॑।सखा॑या।स॒म॒नम्।वृ॒क्षम्।परि॑।स॒स्व॒जा॒ते॒ इति॑।तयोः॑।अ॒न्यः।पिप्प॑लम्।स्वा॒दु।अत्ति॑।अन॑श्नन्।अ॒न्यः।अ॒भि।चा॒क॒शी॒ति॒॥  
यत्र॑।सु॒ऽप॒र्णा।अ॒मृत॑स्य।भा॒गम्।अनि॑ऽमेषम्।वि॒दथा॑।अ॒भि॒ऽस्वर॑न्ति।इ॒नः।विश्व॑स्य।भुव॑नस्य।गो॒पाः।सः।मा॒।धीरः॑।पाक॑म्।अत्र॑।आ।वि॒वे॒श॒॥  
यस्मि॑न्।वृ॒क्षे।म॒धु॒ऽअदः॑।सु॒ऽप॒र्णाः।नि॒ऽवि॒शन्ते॑।सुव॑ते।च॒।अधि॑।विश्वे॑।तस्य॑।इत्।आ॒हुः॒।पिप्प॑लम्।स्वा॒दु।अग्रे॑।तत्।न।उत्।न॒श॒त्।यः।पि॒तर॑म्।न।वेद॑॥  
यत्।गा॒य॒त्रे।अधि॑।गा॒य॒त्रम्।आऽहि॑त॑म्।त्रैस्तु॑भात्।वा॒।त्रैस्तु॑भम्।निः॒ऽअत॑क्षत।यत्।वा॒।जग॑त्।जग॑ति।आऽहि॑तम्।प॒दम्।ये।इत्।तत्।वि॒दुः।ते।अ॒मृ॒त॒ऽत्वम्।आ॒न॒शुः॒॥  
गा॒य॒त्रेण॑।प्रति॑।मि॒मी॒ते॒।अ॒र्कम्।अ॒र्केण॑।साम॑।त्रैस्तु॑भेन।वा॒कम्।वा॒केन॑।वा॒कम्।द्वि॒ऽपदा॑।चतुः॑ऽपदा।अ॒क्षरे॑ण।मि॒म॒ते॒।स॒प्त।वाणीः॑॥  
जग॑ता।सिन्धु॑म्।दि॒वि।अ॒स्त॒भा॒य॒त्।र॒थ॒म्ऽत॒रे।सूर्य॑म्।परि॑।अ॒प॒श्य॒त्।गा॒य॒त्रस्य॑।स॒म्ऽइधः॑।ति॒स्रः।आ॒हुः॒।ततः॑।म॒ह्रा।प्र।रि॒रि॒चे॒।म॒हि॒ऽत्वा॥  
उप॑।ह्व॒ये॒।सु॒ऽदुघा॑म्।धे॒नुम्।ए॒ताम्।सु॒ऽहस्तः॑।गो॒ऽधुक्।उ॒त।दो॒ह॒त्।ए॒ना॒म्।श्रेष्ठ॑म्।स॒वम्।स॒वि॒ता।सा॒वि॒ष॒त्।नः॒।अ॒भिऽइ॑द्धः।घ॒र्मः।तत्।ऊँ॒ इति॑।सु।प्र।वो॒च॒म्॥  
हि॒ङ्ऽकृ॒ण्व॒ती।व॒सु॒ऽपत्नी॒।वसू॑नाम्।व॒त्सम्।इ॒च्छन्ती॑।मन॑सा।अ॒भि।आ।अ॒गा॒त्।दु॒हाम्।अ॒श्विऽभ्या॑म्।पयः॑।अ॒घ्न्या।इ॒यम्।सा।व॒र्ध॒ता॒म्।म॒ह॒ते।सौभ॑गाय॥  
गौः।अ॒मी॒मे॒त्।अनु॑।व॒त्सम्।मि॒षन्त॑म्।मू॒र्धान॑म्।हिङ्।अ॒कृ॒णो॒त्।मात॒वै।ऊँ॒ इति॑।सृक्वा॑णम्।घ॒र्मम्।अ॒भि।वा॒व॒शा॒ना।मिमा॑ति।मा॒युम्।पय॑ते।पयः॑ऽभिः॥  
अयम्।सः।शि॒ङ्क्ते॒।येन॑।गौः।अ॒भिऽवृ॑ता।मिमा॑ति।मा॒युम्।ध्व॒सनौ॑।अधि॑।श्रि॒ता।सा।चि॒त्तिऽभिः॑।नि।हि।च॒कार॑।मर्त्य॑म्।वि॒ऽद्युत्।भव॑न्ती।प्रति॑।व॒व्रिम्।औ॒ह॒त॒॥  
अ॒नत्।श॒ये॒।तु॒रऽगा॑तु।जी॒वम्।एज॑त्।ध्रु॒वम्।मध्ये॑।आ।प॒स्त्या॑नाम्।जी॒वः।मृ॒तस्य॑।च॒र॒ति॒।स्व॒धाभिः॑।अम॑र्त्यः।मर्त्ये॑न।सऽयो॑निः॥  
अप॑श्यम्।गो॒पाम्।अनि॑ऽपद्यमानम्।आ।च॒।परा॑।च॒।प॒थिऽभिः॑।चर॑न्तम्।सः।स॒ध्रीचीः॑।सः।विषू॑चीः।वसा॑नः।आ।व॒री॒व॒र्ति॒।भुव॑नेषु।अ॒न्तरिति॑॥  
यः।ई॒म्।च॒कार॑।न।सः।अ॒स्य।वे॒द॒।यः।ई॒म्।द॒दर्श॑।हिरु॑क्।इत्।नु।तस्मा॑त्।सः।मा॒तुः।योना॑।परि॑ऽवीतः।अ॒न्तः।ब॒हु॒ऽप्र॒जाः।निःऽऋ॑तिम्।आ।वि॒वे॒श॒॥  
द्यौः।मे॒।पि॒ता।ज॒नि॒ता।नाभिः॑।अत्र॑।बन्धुः॑।मे॒।मा॒ता।पृ॒थि॒वी।म॒ही।इ॒यम्।उ॒त्ता॒नयोः॑।च॒म्वोः॑।योनिः॑।अ॒न्तः।अत्र॑।पि॒ता।दु॒हि॒तुः।गर्भ॑म्।आ।अ॒धा॒त्॥  
पृ॒च्छामि॑।त्वा॒।पर॑म्।अन्त॑म्।पृ॒थि॒व्याः।पृ॒च्छामि॑।यत्र॑।भुव॑नस्य।नाभिः॑।पृ॒च्छामि॑।त्वा॒।वृष्णः॑।अश्व॑स्य।रेतः॑।पृ॒च्छामि॑।वा॒चः।प॒र॒मम्।विऽओ॑म॥  
इ॒यम्।वेदिः॑।परः॑।अन्तः॑।पृ॒थि॒व्याः।अ॒यम्।य॒ज्ञः।भुव॑नस्य।नाभिः॑।अ॒यम्।सोमः॑।वृष्णः॑।अश्व॑स्य।रेतः॑।ब्र॒ह्मा।अ॒यम्।वा॒चः।प॒र॒मम्।विऽओ॑म॥  
स॒प्त।अ॒र्ध॒ऽग॒र्भाः।भुव॑नस्य।रेतः॑।विष्णोः॑।ति॒ष्ठ॒न्ति॒।प्र॒ऽदिशा॑।विऽध॑र्मणि।ते।धी॒तिऽभिः॑।मन॑सा।ते।वि॒पः॒ऽचितः॑।प॒रि॒ऽभुवः॑।परि॑।भ॒व॒न्ति॒।वि॒श्वतः॑॥  
न।वि।जा॒ना॒मि॒।यत्ऽइ॑व।इ॒दम्।अस्मि॑।नि॒ण्यः।सम्ऽन॑द्धः।मन॑सा।च॒रा॒मि॒।य॒दा।मा।आ।अग॑न्।प्र॒थ॒म॒ऽजाः।ऋ॒तस्य॑।आत्।इत्।वा॒चः।अ॒श्नु॒वे॒।भा॒गम्।अ॒स्याः॥  
अपा॑ङ्।प्राङ्।ए॒ति॒।स्व॒धया॑।गृ॒भी॒तः।अम॑र्त्यः।मर्त्ये॑न।सऽयो॑निः।ता।शश्व॑न्ता।वि॒षू॒चीना॑।वि॒ऽयन्ता॑।नि।अ॒न्यम्।चि॒क्युः।न।नि।चि॒क्युः॒।अ॒न्यम्॥  
ऋ॒चः।अ॒क्षरे॑।प॒र॒मे।विऽओ॑मन्।यस्मि॑न्।दे॒वाः।अधि॑।विश्वे॑।नि॒ऽसे॒दुः।यः।तत्।न।वेद॑।किम्।ऋ॒चा।क॒रि॒ष्य॒ति॒।ये।इत्।तत्।वि॒दुः।ते।इ॒मे।सम्।आ॒स॒ते॒॥  
सु॒य॒व॒स॒ऽअत्।भग॑ऽवती।हि।भू॒याः।अथो॒ इति॑।व॒यम्।भग॑ऽवन्तः।स्या॒म॒।अ॒द्धि।तृण॑म्।अ॒घ्न्ये॒।वि॒श्व॒ऽदानी॑म्।पिब॑।शु॒द्धम्।उ॒द॒कम्।आ॒ऽचर॑न्ती॥  
गौ॒रीः।मि॒मा॒य॒।स॒लि॒लानि॑।तक्ष॑ती।एक॑ऽपदी।द्वि॒ऽपदी॑।सा।चतुः॑ऽपदी।अ॒ष्टाऽप॑दी।नव॑ऽपदी।ब॒भू॒वुषी॑।स॒हस्र॑ऽअक्षरा।प॒र॒मे।विऽओ॑मन्॥  
तस्याः॑।स॒मु॒द्राः।अधि॑।वि।क्ष॒र॒न्ति॒।तेन॑।जी॒व॒न्ति॒।प्र॒ऽदिशः॑।चत॑स्रः।ततः॑।क्ष॒र॒ति॒।अ॒क्षर॑म्।तत्।विश्व॑म्।उप॑।जी॒व॒ति॒॥  
श॒क॒ऽमय॑म्।धू॒मम्।आ॒रात्।अ॒प॒श्य॒म्।वि॒षु॒ऽवता॑।प॒रः।ए॒ना।अव॑रेण।उ॒क्षाण॑म्।पृश्नि॑म्।अ॒प॒च॒न्त॒।वी॒राः।तानि॑।धर्मा॑णि।प्र॒थ॒मानि॑।आ॒स॒न्॥  
त्रयः॑।के॒शिनः॑।ऋ॒तु॒ऽथा।वि।च॒क्ष॒ते॒।स॒व्ँम्व॒त्स॒रे।व॒प॒ते॒।एकः॑।ए॒षा॒म्।विश्व॑म्।एकः॑।अ॒भि।च॒ष्टे॒।शची॑भिः।ध्राजिः॑।एक॑स्य।द॒दृ॒शे॒।न।रू॒पम्॥  
च॒त्वारि॑।वाक्।परि॑ऽमिता।प॒दानि॑।तानि॑।विदुः।ब्रा॒ह्म॒णाः।ये।म॒नी॒षिणः॑।गुहा॑।त्रीणि॑।निऽहि॑ता।न।इ॒ङ्ग॒य॒न्ति॒।तु॒रीय॑म्।वा॒चः।म॒नु॒ष्याः॑।व॒द॒न्ति॒॥  
इन्द्र॑म्।मि॒त्रम्।वरु॑णम्।अ॒ग्निम्।आ॒हुः॒।अथो॒ इति॑।दि॒व्यः।सः।सु॒ऽप॒र्णः।ग॒रुत्मा॑न्।एक॑म्।सत्।विप्राः॑।ब॒हु॒ऽधा।व॒द॒न्ति॒।अ॒ग्निम्।य॒मम्।मा॒त॒रिश्वा॑नम्।आ॒हुः॒॥  
कृ॒ष्णम्।नि॒ऽयान॑म्।हर॑यः।सु॒ऽप॒र्णाः।अ॒पः।वसा॑नाः।दिव॑म्।उत्।प॒त॒न्ति॒।ते।आ।अ॒व॒वृ॒त्र॒न्।सद॑नात्।ऋ॒तस्य॑।आत्।इत्।घृ॒तेन॑।पृ॒थि॒वी।वि।उ॒द्य॒ते॒॥  
द्वाद॑श।प्र॒ऽधयः॑।च॒क्रम्।एक॑म्।त्रीणि॑।नभ्या॑नि।कः।ऊँ॒ इति॑।तत्।चि॒के॒त॒।तस्मि॑न्।सा॒कम्।त्रि॒ऽश॒ताः।न।श॒ङ्कवः॑।अ॒र्पि॒ताः।ष॒ष्टिः।न।च॒ला॒च॒लासः॑॥  
यः।ते॒।स्तनः॑।श॒श॒यः।यः।म॒यः॒ऽभूः।येन॑।विश्वा॑।पुष्य॑सि।वार्या॑णि।यः।र॒त्न॒ऽधाः।व॒सु॒ऽवित्।यः।सु॒ऽदत्रः॑।सर॑स्वति।तम्।इ॒ह।धात॑वे।क॒रिति॑ कः॥  
य॒ज्ञेन॑।य॒ज्ञम्।अ॒य॒ज॒न्त॒।दे॒वाः।तानि॑।धर्मा॑णि।प्र॒थ॒मानि॑।आ॒सन्।ते।ह॒।नाक॑म्।म॒हि॒मानः॑।स॒च॒न्त॒।यत्र॑।पूर्वे॑।सा॒ध्याः।सन्ति॑।दे॒वाः॥  
स॒मा॒नम्।ए॒तत्।उ॒द॒कम्।उत्।च॒।एति॑।अव॑।च॒।अह॑ऽभिः।भूमि॑म्।प॒र्जन्याः॑।जिन्व॑न्ति।दिव॑म्।जि॒न्व॒न्ति॒।अ॒ग्नयः॑॥  
दि॒व्यम्।सु॒ऽप॒र्णम्।वा॒य॒सम्।बृ॒हन्त॑म्।अ॒पाम्।गर्भ॑म्।द॒र्श॒तम्।ओष॑धीनाम्।अ॒भी॒प॒तः।वृ॒ष्टिऽभिः॑।त॒र्पय॑न्तम्।सर॑स्वन्तम्।अव॑से।जो॒ह॒वी॒मि॒॥  
