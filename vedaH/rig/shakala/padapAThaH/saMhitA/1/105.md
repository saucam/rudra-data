

  
च॒न्द्रमाः॑।अ॒प्ऽसु।अ॒न्तः।आ।सु॒ऽप॒र्णः।धा॒व॒ते॒।दि॒वि।न।वः॒।हि॒र॒ण्य॒ऽने॒म॒यः॒।प॒दम्।वि॒न्द॒न्ति॒।वि॒ऽद्यु॒तः॒।वि॒त्तम्।मे॒।अ॒स्य।रो॒द॒सी॒ इति॑॥  
अर्थ॑म्।इत्।वै।ऊँ॒ इति॑।अ॒र्थिनः॑।आ।जा॒या।यु॒व॒ते॒।पति॑म्।तु॒ञ्जाते॒ इति॑।वृष्ण्य॑म्।पयः॑।प॒रि॒ऽदाय॑।रस॑म्।दु॒हे॒।वि॒त्तम्।मे॒।अ॒स्य।रो॒द॒सी॒ इति॑॥  
मो इति॑।सु।दे॒वाः॒।अ॒दः।स्वः॑।अव॑।पा॒दि॒।दि॒वः।परि॑।मा।सो॒म्यस्य॑।श॒म्ऽभुवः॑।शूने॑।भू॒म॒।कदा॑।च॒न।वि॒त्तम्।मे॒।अ॒स्य।रो॒द॒सी॒ इति॑॥  
य॒ज्ञम्।पृ॒च्छा॒मि॒।अ॒व॒मम्।सः।तत्।दू॒तः।वि।वो॒च॒ति॒।क्व॑।ऋ॒तम्।पू॒र्व्यम्।ग॒तम्।कः।तत्।बि॒भ॒र्ति॒।नूत॑नः।वि॒त्तम्।मे॒।अ॒स्य।रो॒द॒सी॒ इति॑॥  
अ॒मी इति॑।ये।दे॒वः॒।स्थन॑।त्रि॒षु।आ।रो॒च॒ने।दि॒वः।कत्।वः॒।ऋ॒तम्।कत्।अनृ॑तम्।क्व॑।प्र॒त्ना।वः॒।आऽहु॑तिः।वि॒त्तम्।मे॒।अ॒स्य।रो॒द॒सी॒ इति॑॥  
कत्।वः॒।ऋ॒तस्य॑।ध॒र्ण॒सि।कत्।वरु॑णस्य।चक्ष॑णम्।कत्।अ॒र्य॒म्णः।म॒हः।प॒था।अति॑।क्रा॒मे॒म॒।दुः॒ऽढ्यः॑।वि॒त्तम्।मे॒।अ॒स्य।रो॒द॒सी॒ इति॑॥  
अ॒हम्।सः।अ॒स्मि॒।यः।पु॒रा।सु॒ते।वदा॑मि।कानि॑।चि॒त्।तम्।मा॒।व्य॒न्ति॒।आ॒ऽध्यः॑।वृकः॑।न।तृ॒ष्णऽज॑म्।मृ॒गम्।वि॒त्तम्।मे॒।अ॒स्य।रो॒द॒सी॒ इति॑॥  
सम्।मा॒।त॒प॒न्ति॒।अ॒भितः॑ स॒पत्नीः॑ऽइव।पर्श॑वः।मूषः॑।न।शि॒श्ना।वि।अ॒द॒न्ति॒।मा॒।आ॒ऽध्यः॑।स्तो॒तार॑म्।ते॒।श॒त॒ऽक्र॒तो॒ इति॑ शतऽक्रतो।वि॒त्तम्।मे॒।अ॒स्य।रो॒द॒सी॒ इति॑॥  
अ॒मी इति॑।ये।स॒प्त।र॒श्मयः॑।तत्र॑।मे॒।नाभिः॑।आऽत॑ता।त्रि॒तः।तत्।वे॒द॒।आ॒प्त्यः।सः।जा॒मि॒ऽत्वाय॑।रे॒भ॒ति॒।वि॒त्तम्।मे॒।अ॒स्य।रो॒द॒सी॒ इति॑॥  
अ॒मी इति॑।ये।पञ्च॑।उ॒क्षणः॑।मध्ये॑।त॒स्थुः।म॒हः।दि॒वः।दे॒व॒ऽत्रा।नु।प्र॒ऽवाच्य॑म्।स॒ध्री॒ची॒नाः।नि।व॒वृ॒तुः॒।वि॒त्तम्।मे॒।अ॒स्य।रो॒द॒सी॒ इति॑॥  
सु॒ऽप॒र्णाः।ए॒ते।आ॒स॒ते॒।मध्ये॑।आ॒ऽरोध॑ने।दि॒वः।ते।से॒ध॒न्ति॒।प॒थः।वृक॑म्।तर॒न्त॒म्।य॒ह्वतीः॑।अ॒पः।वि॒त्तम्।मे॒।अ॒स्य।रो॒द॒सी॒ इति॑॥  
नव्य॑म्।तत्।उ॒क्थ्य॑म्।हि॒तम्।देवा॑सः।सु॒ऽप्र॒वा॒च॒नम्।ऋ॒तम्।अ॒र्ष॒न्ति॒ सिन्ध॑वः।स॒त्यम्।त॒ता॒न॒।सूर्यः॑।वि॒त्तम्।मे॒।अ॒स्य।रो॒द॒सी॒ इति॑॥  
अग्ने॑।तव॑।त्यत्।उ॒क्थ्य॑म्।दे॒वेषु॑।अ॒स्ति॒।आप्य॑म्।सः।नः॒।स॒त्तः।म॒नु॒ष्वत्।आ।दे॒वान्।य॒क्षि॒।वि॒दुःऽत॑रः।वि॒त्तम्।मे॒।अ॒स्य।रो॒द॒सी॒ इति॑॥  
स॒त्तः।होता॑।म॒नु॒ष्वत्।आ।दे॒वान्।अच्छ॑।वि॒दुःऽत॑रः।अ॒ग्निः।ह॒व्या।सु॒सू॒द॒ति॒।दे॒वः।दे॒वेषु॑।मेधि॑रः।वि॒त्तम्।मे॒।अ॒स्य।रो॒द॒सी॒ इति॑॥  
ब्रह्मा॑।कृ॒णो॒ति॒।वरु॑णः।गा॒तु॒ऽविद॑म्।तम्।ई॒म॒हे॒।वि।ऊ॒र्णो॒ति॒।हृ॒दा।म॒तिम्।नव्यः॑।जा॒य॒ता॒म्।ऋ॒तम्।वि॒त्तम्।मे॒।अ॒स्य।रो॒द॒सी॒ इति॑॥  
अ॒सौ।यः।पन्थाः॑।आ॒दि॒त्यः।दि॒वि।प्र॒ऽवाच्य॑म्।कृ॒तः।न।सः।दे॒वाः॒।अ॒ति॒ऽक्रमे॑।तम्।म॒र्ता॒सः॒।न।प॒श्य॒थ॒।वि॒त्तम्।मे॒।अ॒स्य।रो॒द॒सी॒ इति॑॥  
त्रि॒तः।कूपे॑।अव॑ऽहितः।दे॒वान्।ह॒व॒ते॒।ऊ॒तये॑।तत्।शु॒श्रा॒व॒।बृह॒स्पतिः॑।कृ॒ण्वन्।अं॒हू॒र॒णात्।उ॒रु।वि॒त्तम्।मे॒।अ॒स्य।रो॒द॒सी॒ इति॑॥  
अ॒रु॒णः।मा॒।स॒कृत्।वृकः॑।प॒था।यन्त॑म्।द॒दर्श॑।हि।उत्।जि॒ही॒ते॒।नि॒ऽचाय्य॑।तष्टा॑ऽइव।पृ॒ष्टि॒ऽआ॒म॒यी।वि॒त्तम्।मे॒।अ॒स्य।रो॒द॒सी॒ इति॑॥  
ए॒ना।आ॒ङ्गू॒षेण॑।व॒यम्।इन्द्र॑ऽवन्तः।अ॒भि।स्या॒म॒।वृ॒जने॑।सर्व॑ऽवीराः।तत्।नः॒।मि॒त्रः।वरु॑णः।म॒म॒ह॒न्ता॒म्।अदि॑तिः।सिन्धुः॑।पृ॒थि॒वी।उ॒त।द्यौः॥  
