

  
पू॒र्वीः।अ॒हम्।श॒रदः॑।श॒श्र॒मा॒णा।दो॒षाः।वस्तोः॑।उ॒षसः॑।ज॒रय॑न्तीः।मि॒नाति॑।श्रिय॑म्।ज॒रि॒मा।त॒नूना॑म्।अपि॑।ऊँ॒ इति॑।नु।पत्नीः॑।वृष॑णः।ज॒ग॒म्युः॒॥  
ये।चि॒त्।हि।पूर्वे॑।ऋ॒त॒ऽसापः॑।आस॑न्।सा॒कम्।दे॒वेभिः॑।अव॑दन्।ऋ॒तानि॑।ते।चि॒त्।अव॑।अ॒सुः॒।न॒हि।अन्त॑म्।आ॒पुः।सम्।ऊँ॒ इति॑।नु।पत्नीः॑।वृष॑ऽभिः।ज॒ग॒म्युः॒॥  
न।मृषा॑।श्रा॒न्तम्।यत्।अव॑न्ति।दे॒वाः।विश्वाः॑।इत्।स्पृधः॑।अ॒भि।अ॒श्न॒वा॒व॒।जया॑व।इत्।अत्र॑।श॒तऽनी॑थम्।आ॒जिम्।यत्।स॒म्यञ्चा॑।मि॒थु॒नौ।अ॒भि।अजा॑व॥  
न॒दस्य॑।मा॒।रु॒ध॒तः।कामः॑।आ।अ॒ग॒न्।इ॒तः।आऽजा॑तः।अ॒मुतः॑।कुतः॑।चि॒त्।लोपा॑मुद्रा।वृष॑णम्।निः।रि॒णा॒ति॒।धीर॑म्।अधी॑रा।ध॒य॒ति॒।श्व॒सन्त॑म्॥  
इ॒मम्।नु।सोम॑म्।अन्ति॑तः।हृ॒त्ऽसु।पी॒तम्।उप॑।ब्रु॒वे॒।यत्।सी॒म्।आगः॑।च॒कृ॒म।तत्।सु।मृ॒ळ॒तु॒।पु॒लु॒ऽकामः॑।हि।मर्त्यः॑॥  
अ॒गस्त्यः॑।खन॑मानः।ख॒नित्रैः॑।प्र॒ऽजाम्।अप॑त्यम्।बल॑म्।इ॒च्छमा॑नः।उ॒भौ।वर्णौ॑।ऋषिः॑।उ॒ग्रः।पु॒पो॒ष॒।स॒त्याः।दे॒वेषु।आ॒ऽशिषः॑।ज॒गा॒म॒॥  
