

  
प्र।वः॒।य॒ह्वम्।पु॒रू॒णाम्।वि॒शाम्।दे॒व॒ऽय॒तीना॑म्।अ॒ग्निम्।सु॒ऽउ॒क्तेभिः॑।वचः॑ऽभिः।ई॒म॒हे॒।यम्।सी॒म्।इत्।अ॒न्ये।ईळ॑ते॥  
जना॑सः।अ॒ग्निम्।द॒धि॒रे॒।स॒हः॒ऽवृध॑म्।ह॒विष्म॑न्तः।वि॒धे॒म॒।ते॒।सः।त्वम्।नः॒।अ॒द्य।सु॒ऽमनाः॑।इ॒ह।अ॒वि॒ता।भव॑।वाजे॑षु।स॒न्त्य॒॥  
प्र।त्वा॒।दू॒तम्।वृ॒णी॒म॒हे॒।होता॑रम्।वि॒श्वऽवे॑दसम्।म॒हः।ते॒।स॒तः।वि।च॒र॒न्ति॒।अ॒र्चयः॑।दि॒वि।स्पृ॒श॒न्ति॒।भा॒नवः॑॥  
दे॒वासः॑।त्वा॒।वरु॑णः।मि॒त्रः।अ॒र्य॒मा।सम्।दू॒तम्।प्र॒त्नम्।इ॒न्ध॒ते॒।विश्व॑म्।सः।अ॒ग्ने॒।ज॒य॒ति॒।त्वया॑।धन॑म्।यः।ते॒।द॒दाश॑।मर्त्यः॑॥  
म॒न्द्रः।होता॑।गृ॒हऽप॑तिः।अग्ने॑।दू॒तः।वि॒शाम्।अ॒सि॒।त्वे इति॑।विश्वा॑।सम्ऽग॑तानि।व्र॒ता।ध्रु॒वा।यानि॑।दे॒वाः।अकृ॑ण्वत॥  
त्वे।इत्।अ॒ग्ने॒।सु॒भगे॑।य॒वि॒ष्ठ्य॒।विश्व॑म्।आ।हू॒य॒ते॒।ह॒विः।सः।त्वम्।नः॒।अ॒द्य।सु॒ऽमनाः॑।उ॒त।अ॒प॒रम्।यक्षि॑।दे॒वान्।सु॒ऽवीर्या॑॥  
तम्।घ॒।ई॒म्।इ॒त्था।न॒म॒स्विनः॑।उप॑।स्व॒ऽराज॑म्।आ॒स॒ते॒।होत्रा॑भिः।अ॒ग्निम्।मनु॑षः।सम्।इ॒न्ध॒ते॒।ति॒ति॒र्वांसः॑।अति॑।स्रिधः॑॥  
घ्नन्तः॑।वृ॒त्रम्।अ॒त॒र॒न्।रोद॑सी॒ इति॑।अ॒पः।उ॒रु।क्षया॑य।च॒क्रि॒रे॒।भुव॑त्।कण्वे॑।वृषा॑।द्यु॒म्नी।आऽहु॑तः।क्रन्द॑त्।अश्वः॑।गोऽइ॑ष्टिषु॥  
सम्।सी॒द॒स्व॒।म॒हान्।अ॒सि॒।शोच॑स्व।दे॒व॒ऽवीत॑मः।वि।धू॒मम्।अ॒ग्ने॒।अ॒रु॒षम्।मि॒ये॒ध्य॒।सृ॒ज।प्र॒ऽश॒स्त॒।द॒र्स॒तम्॥  
यम्।त्वा॒।दे॒वासः॑।मन॑वे।द॒धुः।इ॒ह।यजि॑ष्ठम्।ह॒व्य॒ऽवा॒ह॒न॒।यम्।कण्वः॑।मेध्य॑ऽअतिथिः।ध॒न॒ऽस्पृत॑म्।यम्।वृषा॑।यम्।उ॒प॒ऽस्तु॒तः॥  
यम्।अ॒ग्निम्।मेध्य॑ऽअतिथिः।कण्वः॑।ई॒घे।ऋ॒तात्।अधि॑।तस्य॑।प्र।इषः॑।दी॒दि॒युः॒।तम्।इ॒माः।ऋचः॑।तम्।अ॒ग्निम्।व॒र्ध॒या॒म॒सि॒॥  
रा॒यः।पू॒र्धि॒।स्वध॒ा॒ऽवः॒।अ॒स्ति॒।हि।ते॒।अ॒ग्ने॒।दे॒वेषु॑।आप्य॑म्।त्वम्।वाज॑स्य।श्रुत्य॑स्य।रा॒ज॒सि॒।सः।नः॑।मृ॒ळ्ह॒।म॒हान्।अ॒सि॒॥  
ऊ॒र्ध्वः।ऊँ॒ इति॑।सु।नः॒।ऊ॒तये॑।तिष्ठ॑।दे॒वः।न।स॒वि॒ता।ऊ॒र्ध्वः।वाज॑स्य।सनि॑ता।यत्।अ॒ञ्जिऽभिः॑।वा॒घत्ऽभिः॑।वि॒ऽह्वया॑महे॥  
ऊ॒र्ध्वः।नः॒।पा॒हि॒।अंह॑सः।नि।के॒तुना॑।विश्व॑म्।सम्।इ॒त्रिण॑म्।द॒ह॒।कृ॒धि।नः॒।ऊ॒र्ध्वान्।च॒रथा॑य।जी॒वसे॑।वि॒दाः।दे॒वेषु॑।नः॒।दुवः॑॥  
पा॒हि।नः॒।अ॒ग्ने॒।र॒क्षसः॑।पा॒हि।धू॒र्तेः।अरा॑व्णः।पा॒हि।रिष॑तः।उ॒त।वा॒।जिघां॑सतः।बृह॑द्भानो॒ इति॑ बृह॑त्ऽभानो।यवि॑ष्ठ्य॥  
घ॒नाऽइ॑व।विष्व॑क्।वि।ज॒हि॒।अरा॑व्णः।तपुः॑ऽजम्भ।यः।अ॒स्म॒ऽध्रुक्।यः।मर्त्यः॑।शिशी॑ते।अति॑।अ॒क्तुऽभिः॑।मा।नः॒।सः।रि॒पुः।ई॒श॒त॒॥  
अ॒ग्निः।व॒व्ने॒।सु॒ऽवीर्य॑म्।अ॒ग्निः।कण्वा॑य।सौभ॑गम्।अ॒ग्निः।प्र।आ॒व॒त्।मि॒त्रा।उ॒त।मेध्य॑ऽअतिथिम्।अ॒ग्निः।सा॒तौ।उ॒प॒ऽस्तु॒तम्॥  
अ॒ग्निना॑।तु॒र्वश॑म्।यदु॑म्।प॒रा॒ऽवतः॑।उ॒ग्रऽदे॑वम्।ह॒वा॒म॒हे॒।अ॒ग्निः।न॒य॒त्।नव॑ऽवास्त्वम्।बृ॒हत्ऽर॑थम्।तु॒र्वीति॑म्।दस्य॑वे।सहः॑॥  
नि।त्वाम्।अ॒ग्ने॒।मनुः॑।द॒धे॒।ज्योतिः॑।जना॑य।शश्व॑ते।दी॒देथ॑।कण्वे॑।ऋ॒तऽजा॑तः।उ॒क्षि॒तः।यम्।न॒म॒स्यन्ति॑।कृ॒ष्टयः॑॥  
त्वे॒षासः॑।अ॒ग्नेः।अम॑ऽवन्तः।अ॒र्चयः॑।भी॒मासः॑।न।प्रति॑ऽइतये।र॒क्ष॒स्विनः॑।सद॑म्।इत्।या॒तु॒ऽमाव॑तः।विश्व॑म्।सम्।अ॒त्रिण॑म्।द॒ह॒॥  
