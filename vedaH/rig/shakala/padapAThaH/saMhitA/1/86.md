

  
मरु॑तः।यस्य॑।हि।क्षये॑।पा॒थ।दि॒वः।वि॒ऽम॒ह॒सः॒।सः।सु॒ऽगो॒पात॑मः।जनः॑॥  
य॒ज्ञैः।वा॒।य॒ज्ञ॒ऽवा॒ह॒सः॒।विप्र॑स्य।वा॒।म॒ती॒नाम्।मरु॑तः।शृ॒णु॒त।हव॑म्॥  
उ॒त।वा॒।यस्य॑।वा॒जिनः॑।अनु॑।विप्र॑म्।अत॑क्षत।सः।गन्ता॑।गोऽम॑ति।व्र॒जे॥  
अ॒स्य।वी॒रस्य॑।ब॒र्हिषि॑।सु॒तः।सोमः॑।दिवि॑ष्टिषु।उ॒क्थम्।मदः॑।च॒।श॒स्य॒ते॒॥  
अ॒स्य।श्रो॒ष॒न्तु॒।आ।भुवः॑।विश्वाः॑।यः।च॒र्ष॒णीः।अ॒भि।सूर॑म्।चि॒त्।स॒स्रुषीः॑।इषः॑॥  
पू॒र्वीभिः॑।हि।द॒दा॒शि॒म।श॒रत्ऽभिः॑।म॒रु॒तः॒।व॒यम्।अवः॑ऽभिः।च॒र्ष॒णी॒नाम्॥  
सु॒ऽभगः॑।सः।प्र॒ऽय॒ज्य॒वः॒।मरु॑तः।अ॒स्तु॒।मर्त्यः॑।यस्य॑।प्रयां॑सि।पर्ष॑थ॥  
श॒श॒मा॒नस्य॑।वा॒।न॒रः॒।स्वेद॑स्य।स॒त्य॒ऽश॒व॒सः॒।वि॒द।काम॑स्य।वेन॑तः॥  
यू॒यम्।तत्।स॒त्य॒ऽश॒व॒सः॒।आ॒विः।क॒र्त॒।म॒हि॒ऽत्व॒ना।विध्य॑त।वि॒ऽद्युता॑।रक्षः॑॥  
गूह॑त।गुह्य॑म्।तमः॑।वि।या॒त॒।विश्व॑म्।अ॒त्रिण॑म्।ज्योतिः॑।क॒र्त॒।यत्।उ॒श्मसि॑॥  
