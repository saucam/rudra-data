

  
अभू॑त्।इ॒दम्।व॒युन॑म्।ओ इति॑।सु।भू॒ष॒त॒।रथः॑।वृष॑ण्ऽवान्।मद॑त।म॒नी॒षि॒णः॒।धि॒य॒म्ऽजि॒न्वा।धिष्ण्या॑।वि॒श्पला॑वसू॒ इति॑।दि॒वः।नपा॑ता।सु॒ऽकृते॑।शुचि॑ऽव्रता॥  
इन्द्र॑ऽतमा।हि।धिष्ण्या॑।म॒रुत्ऽत॑मा।द॒स्रा।दंसि॑ष्ठा।र॒थ्या॑।र॒थिऽत॑मा।पू॒र्णम्।रथ॑म्।व॒हे॒थे॒ इति॑।मध्वः॑।आचि॑तम्।तेन॑।दा॒श्वांस॑म्।उप॑।या॒थः॒।अ॒श्वि॒ना॒॥  
किम्।अत्र॑।द॒स्रा॒।कृ॒णु॒थः॒।किम्।आ॒सा॒थे॒।जनः॑।यः।कः।चि॒त्।अह॑विः।म॒ही॒यते॑।अति॑।क्र॒मि॒ष्ट॒म्।जु॒रत॑म्।प॒णेः।असु॑म्।ज्योतिः॑।विप्रा॑य।कृ॒णु॒त॒म्।व॒च॒स्यवे॑॥  
ज॒म्भय॑तम्।अ॒भितः॑।राय॑तः।शुनः॑।ह॒तम्।मृधः॑।वि॒दथुः॑।तानि॑।अ॒श्वि॒ना॒।वाच॑म्ऽवाचम्।ज॒रि॒तुः।र॒त्निनी॑म्।कृ॒त॒म्।उ॒भा।संस॑म्।ना॒स॒त्या॒।अ॒व॒त॒म्।मम॑॥  
यु॒वम्।ए॒तम्।च॒क्र॒तुः॒।सिन्धु॑षु।प्ल॒वम्।आ॒त्म॒न्ऽवन्त॑म्।प॒क्षिण॑म्।तौ॒ग्र्याय॑।कम्।येन॑।दे॒व॒ऽत्रा।मन॑सा।निःऽऊ॒हथुः॑।सु॒ऽप॒प्त॒नि।पे॒त॒थुः॒।क्षोद॑सः।म॒हः॥  
अव॑ऽविद्धम्।तौ॒ग्र्यम्।अ॒प्ऽसु।अ॒न्तः।अ॒ना॒र॒म्भ॒णे।तम॑सि।प्रऽवि॑द्धम्।चत॑स्रः।नावः॑।जठ॑लस्य।जुष्टाः॑।उत्।अ॒श्विऽभ्या॑म्।इ॒षि॒ताः।पा॒र॒य॒न्ति॒॥  
कः।स्वि॒त्।वृ॒क्षः।निःऽस्थि॑तः।मध्ये॑।अर्ण॑सः।यम्।तौ॒ग्र्यः।ना॒धि॒तः।प॒रि॒ऽअष॑स्वजत्।प॒र्णा।मृ॒गस्य॑।प॒तरोः॑ऽइव।आ॒ऽरभे॑।उत्।अ॒श्वि॒ना॒।ऊ॒ह॒थुः॒।श्रोम॑ताय।कम्॥  
तत्।वा॒म्।न॒रा॒।ना॒स॒त्यौ॒।अनु॑।स्या॒त्।यत्।वा॒म्।माना॑सः।उ॒चथ॑म्।अवो॑चन्।अ॒स्मात्।अ॒द्य।सद॑सः।सो॒म्यात्।आ।वि॒द्याम॑।इ॒षम्।वृ॒जन॑म्।जी॒रऽदा॑नुम्॥  
