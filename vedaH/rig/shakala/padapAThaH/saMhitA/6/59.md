

  
प्र।नु।वो॒च॒।सु॒तेषु॑।वा॒म्।वी॒र्या॑।यानि॑।च॒क्रथुः॑।ह॒तासः॑।वा॒म्।पि॒तरः॑।दे॒वऽश॑त्रवः।इन्द्रा॑ग्नी॒ इति॑।जीव॑थः।यु॒वम्॥  
बट्।इ॒त्था।म॒हि॒मा।वा॒म्।इन्द्रा॑ग्नी॒ इति॑।पनि॑ष्ठः।आ।स॒मा॒नः।वा॒म्।ज॒नि॒ता।भ्रात॑रा।यु॒वम्।य॒मौ।इ॒हेह॑ऽमातरा॥  
ओ॒कि॒ऽवांसा॑।सु॒ते।सचा॑।अश्वा॑।सप्ती॑इ॒वेति॒ सप्ती॑ऽइव।आद॑ने।इन्द्रा॑।नु।अ॒ग्नी इति॑।अव॑सा।इ॒ह।व॒ज्रिणा॑।व॒यम्।दे॒वा।ह॒वा॒म॒हे॒॥  
यः।इ॒न्द्रा॒ग्नी॒ इति॑।सु॒तेषु॑।वा॒म्।स्तव॑त्।तेषु॑।ऋ॒त॒ऽवृ॒धा॒।जो॒ष॒ऽवा॒कम्।वद॑तः।प॒ज्र॒ऽहो॒षि॒णा॒।न।दे॒वा॒।भ॒सथः॑।च॒न॥  
इन्द्रा॑ग्नी॒ इति॑।कः।अ॒स्य।वा॒म्।देवौ॑।मर्तः॑।चि॒के॒त॒ति॒।विषू॑चः।अश्वा॑न्।यु॒यु॒जा॒नः।ई॒य॒ते॒।एकः॑।स॒मा॒ने।आ।रथे॑॥  
इन्द्रा॑ग्नी॒ इति॑।अ॒पात्।इ॒यम्।पूर्वा॑।आ।अ॒गा॒त्।प॒त्ऽवती॑भ्यः।हि॒त्वी।शिरः॑।जि॒ह्वया॑।वाव॑दत्।चर॑त्।त्रिं॒शत्।प॒दा।नि।अ॒क्र॒मी॒त्॥  
इन्द्रा॑ग्नी॒ इति॑।आ।हि।त॒न्व॒ते।नरः॑।धन्वा॑नि।बा॒ह्वोः।मा।नः॒।अ॒स्मिन्।म॒हाऽध॒ने।परा॑।व॒र्क्त॒म्।गोऽइ॑ष्टिषु॥  
इन्द्रा॑ग्नी॒ इति॑।तप॑न्ति।मा॒।अ॒घाः।अ॒र्यः।अरा॑तयः।अप॑।द्वेषां॑सि।आ।कृ॒त॒म्।यु॒यु॒तम्।सूर्या॑त्।अधि॑॥  
इन्द्रा॑ग्नी॒ इति॑।यु॒वोः।अपि॑।वसु॑।दि॒व्यानि॑।पार्थि॑वा।आ।नः॒।इ॒ह।प्र।य॒च्छ॒त॒म्।र॒यिम्।वि॒श्वायु॑ऽपोषसम्॥  
इन्द्रा॑ग्नी॒ इति॑।उ॒क्थ॒ऽवा॒ह॒सा॒।स्तोमे॑भिः।ह॒व॒न॒ऽश्रु॒ता॒।विश्वा॑भिः।गीः॒ऽभिः।आ।ग॒त॒म्।अ॒स्य।सोम॑स्य।पी॒तये॑॥  
