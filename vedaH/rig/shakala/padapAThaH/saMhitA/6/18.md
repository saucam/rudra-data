

  
तम्।ऊँ॒ इति॑।स्तु॒हि॒।यः।अ॒भिभू॑तिऽओजाः।व॒न्वन्।अवा॑तः।पु॒रु॒ऽहू॒तः।इन्द्रः॑।अषा॑ळ्हम्।उ॒ग्रम्।सह॑मानम्।आ॒भिः।गीः॒ऽभिः।व॒र्ध॒।वृ॒ष॒भम्।च॒र्ष॒णी॒नाम्॥  
सः।यु॒ध्मः।सत्वा॑।ख॒ज॒ऽकृत्।स॒मत्ऽवा॑।तु॒वि॒ऽम्र॒क्षः।न॒द॒नु॒ऽमान्।ऋ॒जी॒षी।बृ॒हत्ऽरे॑णुः।च्यव॑नः॒।मानु॑षीणाम्।एकः॑।कृ॒ष्टी॒नाम्।अ॒भ॒व॒त्।स॒हऽवा॑॥  
त्वम्।ह॒।नु।त्यत्।अ॒द॒म॒यः॒।दस्यू॑न्।एकः॑।कृ॒ष्टीः।अ॒व॒नोः॒।आर्या॑य।अस्ति॑।स्वि॒त्।नु।वी॒र्य॑म्।तत्।ते॒।इ॒न्द्र॒।न।स्वि॑त्।अ॒स्ति॒।तत्।ऋ॒तु॒ऽथा।वि।वो॒चः॒॥  
सत्।इत्।हि।ते॒।तु॒वि॒ऽजा॒तस्य॑।मन्ये॑।सहः॑।स॒हि॒ष्ठ॒।तु॒र॒तः।तु॒रस्य॑।उ॒ग्रम्।उ॒ग्रस्य॑।त॒वसः॑।तवी॑यः।अर॑ध्रस्य।र॒ध्र॒ऽतुरः॑।ब॒भू॒व॒॥  
तत्।नः॒।प्र॒त्नम्।स॒ख्यम्।अ॒स्तु॒।यु॒ष्मे इति॑।इ॒त्था।वद॑त्ऽभिः।व॒लम्।अङ्गि॑रःऽभिः।हन्।अ॒च्यु॒त॒ऽच्यु॒त्।द॒स्म॒।इ॒षय॑न्तम्।ऋ॒णोः।पुरः॑।वि।दुरः॑।अ॒स्य॒।विश्वाः॑॥  
सः।हि।धी॒भिः।हव्यः॑।अस्ति॑।उ॒ग्रः।ई॒शा॒न॒ऽकृत्।म॒ह॒ति।वृ॒त्र॒ऽतूर्ये॑।सः।तो॒कऽसा॑ता।तन॑ये।सः।व॒ज्री।वि॒त॒न्त॒साय्यः॑।अ॒भ॒व॒त्।स॒मत्ऽसु॑॥  
सः।म॒ज्मना॑।जनि॑म।मानु॑षाणाम्।अम॑र्त्येन।नाम्ना॑।अति॑।प्र।स॒र्स्रे॒।सः।द्यु॒म्नेन॑।सः।शव॑सा।उ॒त।रा॒या।सः।वी॒र्ये॑ण।नृऽत॑मः।सम्ऽओ॑काः॥  
सः।यः।न।मु॒हे।न।मिथु॑।जनः॑।भूत्।सु॒मन्तु॑ऽनामा।चुमु॑रिम्।धुनि॑म्।च॒।वृ॒णक्।पिप्रु॑म्।शम्ब॑रम्।शुष्ण॑म्।इन्द्रः॑।पु॒राम्।च्यौ॒त्नाय॑।श॒यथा॑य।नु।चि॒त्॥  
उ॒त्ऽअव॑ता।त्वक्ष॑सा।पन्य॑सा।च॒।वृ॒त्र॒ऽहत्या॑य।रथ॑म्।इ॒न्द्र॒।ति॒ष्ठ॒।धि॒ष्व।वज्र॑म्।हस्ते॑।आ।द॒क्षि॒ण॒ऽत्रा।अ॒भि।प्र।म॒न्द॒।पु॒रु॒ऽद॒त्र॒।मा॒याः॥  
अ॒ग्निः।न।शुष्क॑म्।वन॑म्।इ॒न्द्र॒।हे॒ती।रक्षः॑।नि।ध॒क्षि॒।अ॒शनिः॑।न।भी॒मा।ग॒म्भी॒रया॑।ऋ॒ष्वया॑।यः।रु॒रोज॑।अध्व॑नयत्।दुः॒ऽइ॒ता।द॒म्भय॑त्।च॒॥  
आ।स॒हस्र॑म्।प॒थिऽभिः॑।इ॒न्द्र॒।रा॒या।तुवि॑ऽद्युम्न।तु॒वि॒ऽवाजे॑भिः।अ॒र्वाक्।या॒हि।सू॒नो॒ इति॑।स॒ह॒सः॒।यस्य॑।नु।चि॒त्।अदे॑वः।ईशे॑।पु॒रु॒ऽहू॒त॒।योतोः॑॥  
प्र।तु॒वि॒ऽद्यु॒म्नस्य॑।स्थवि॑रस्य।घृष्वेः॑।दि॒वः।र॒र॒प्शे॒।म॒हि॒मा।पृ॒थि॒व्याः।न।अ॒स्य॒।शत्रुः॑।न।प्र॒ति॒ऽमान॑म्।अ॒स्ति॒।न।प्र॒ति॒ऽस्थिः।पु॒रु॒ऽमा॒यस्य॑।सह्योः॑॥  
प्र।तत्।ते॒।अ॒द्य।कर॑णम्।कृ॒तम्।भू॒त्।कुत्स॑म्।यत्।आ॒युम्।अ॒ति॒थि॒ऽग्वम्।अ॒स्मै॒।पु॒रु।स॒हस्रा॑।नि।शि॒शाः॒।अ॒भि।क्षाम्।उत्।तूर्व॑याणम्।धृ॒ष॒ता।नि॒ने॒थ॒॥  
अनु॑।त्वा॒।अहि॑ऽघ्ने।अध॑।दे॒व॒।दे॒वाः।मद॑न्।विश्वे॑।क॒विऽत॑मम्।क॒वी॒नाम्।करः॑।यत्र॑।वरि॑वः।बा॒धि॒ताय॑।दि॒वे।जना॑य।त॒न्वे॑।गृ॒णा॒नः॥  
अनु॑।द्यावा॑पृथि॒वी इति॑।तत्।ते॒।ओजः॑।अम॑र्त्याः।जि॒ह॒ते॒।इ॒न्द्र॒।दे॒वाः।कृ॒ष्व।कृ॒त्नो॒ इति॑।अकृ॑तम्।यत्।ते॒।अस्ति॑।उ॒क्थम्।नवी॑यः।ज॒न॒य॒स्व॒।य॒ज्ञैः॥  
