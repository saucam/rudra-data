

  
उत्।ऊँ॒ इति॑।त्यत्।चक्षुः॑।महि॑।मि॒त्रयोः॑।आ।एति॑।प्रि॒यम्।वरु॑णयोः।अद॑ब्धम्।ऋ॒तस्य॑।शुचि॑।द॒र्श॒तम्।अनी॑कम्।रु॒क्मः।न।दि॒वः।उत्ऽइ॑ता॑।वि।अ॒द्यौ॒त्॥  
वेद॑।यः।त्रीणि॑।वि॒दथा॑नि।ए॒षा॒म्।दे॒वाना॑म्।जन्म॑।स॒नु॒तः।आ।च॒।विप्रः॑।ऋ॒जु।मर्ते॑षु।वृ॒जि॒ना।च॒।पश्य॑न्।अ॒भि।च॒ष्टे॒।सूरः॑।अ॒र्यः।एवा॑न्॥  
स्तु॒षे।ऊँ॒ इति॑।वः॒।म॒हः।ऋ॒तस्य॑।गो॒पान्।अदि॑तिम्।मि॒त्रम्।वरु॑णम्।सु॒ऽजा॒तान्।अ॒र्य॒मण॑म्।भग॑म्।अद॑ब्धऽधीतीन्।अच्छ॑।वो॒चे॒।स॒ऽध॒न्यः॑।पा॒व॒कान्॥  
रि॒शाद॑सः।सत्ऽप॑तीन्।अद॑ब्धान्।म॒हः।राज्ञः॑।सु॒ऽव॒स॒नस्य॑।दा॒तॄन्।यूनः॑।सु॒ऽक्ष॒त्रान्।क्षय॑तः।दि॒वः।नॄन्।आ॒दि॒त्यान्।या॒मि॒।अदि॑तिम्।दु॒वः॒ऽयु॥  
द्यौः॑।पितः॑।पृ॒थि॑वि।मातः॑।अध्रु॑क्।अग्ने॑।भ्रा॒तः॒।व॒स॒वः॒।मृ॒ळत॑।नः॒।विश्वे॑।आ॒दि॒त्याः॒।अ॒दि॒ते॒।स॒ऽजोषाः॑।अ॒स्मभ्य॑म्।शर्म॑।ब॒हु॒लम्।वि।य॒न्त॒॥  
मा।नः॒।वृका॑य।वृ॒क्ये॑।स॒म॒स्मै॒।अ॒घ॒ऽय॒ते।री॒र॒ध॒त॒।य॒ज॒त्राः॒।यू॒यम्।हि।स्थ।र॒थ्यः॑।नः॒।त॒नूना॑म्।यू॒यम्।दक्ष॑स्य।वच॑सः।ब॒भू॒व॥  
मा।वः॒।एनः॑।अ॒न्यऽकृ॑तम्।भु॒जे॒म॒।मा।तत्।क॒र्म॒।व॒स॒वः॒।यत्।चय॑ध्वे।विश्व॑स्य।हि।क्षय॑थ।वि॒श्व॒ऽदे॒वाः॒।स्व॒यम्।रि॒पुः।त॒न्व॑म्।रि॒रि॒षी॒ष्ट॒॥  
नमः॑।इत्।उ॒ग्रम्।नमः॑।आ।वि॒वा॒से॒।नमः॑।दा॒धा॒र॒।पृ॒थि॒वीम्।उ॒त।द्याम्।नमः॑।दे॒वेभ्यः॑।नमः॑।ई॒शे॒।ए॒षा॒म्।कृ॒तम्।चि॒त्।एनः॑।न॒म॒सा।आ।वि॒वा॒से॒॥  
ऋ॒तस्य॑।वः॒।र॒थ्यः॑।पू॒तऽद॑क्षान्।ऋ॒तस्य॑।प॒स्त्य॒ऽसदः॑।अद॑ब्धान्।तान्।आ।नमः॑ऽभिः।उ॒रु॒ऽचक्ष॑सः।नॄन्।विश्वा॑न्।वः॒।आ।न॒मे॒।म॒हः।य॒ज॒त्राः॒॥  
ते।हि।श्रेष्ठ॑ऽवर्चसः।ते।ऊँ॒ इति॑।नः॒।ति॒रः।विश्वा॑नि।दुः॒ऽइ॒ता।नय॑न्ति।सु॒ऽक्ष॒त्रासः॑।वरु॑णः।मि॒त्रः।अ॒ग्निः।ऋ॒तऽधी॑तयः।व॒क्म॒राज॑ऽसत्याः॥  
ते।नः॒।इन्द्रः॑।पृ॒थि॒वी।क्षाम॑।व॒र्ध॒न्।पू॒षा।भगः॑।अदि॑तिः।पञ्च॑।जनाः॑।सु॒ऽशर्मा॑णः।सु॒ऽअव॑सः।सु॒ऽनी॒थाः।भव॑न्तु।नः॒।सु॒ऽत्रा॒त्रासः॑।सु॒ऽगो॒पाः॥  
नु।स॒द्मान॑म्।दि॒व्यम्।नंशि॑।दे॒वाः॒।भार॑त्ऽवाजः।सु॒ऽम॒तिम्।या॒ति॒।होता॑।आ॒सा॒नेभिः॑।यज॑मानः।मि॒येधैः॑।दे॒वाना॑म्।जन्म॑।व॒सु॒ऽयुः।व॒व॒न्द॒॥  
अप॑।त्यम्।वृ॒जि॒नम्।रि॒पुम्।स्ते॒नम्।अ॒ग्ने॒।दुः॒ऽआ॒ध्य॑म्।द॒वि॒ष्ठम्।अ॒स्य॒।स॒त्ऽप॒ते॒।कृ॒धि।सु॒ऽगम्॥  
ग्रावा॑णः।सो॒म॒।नः॒।हि।क॒म्।स॒खि॒ऽत्व॒नाय॑।वा॒व॒शुः।ज॒हि।नि।अ॒त्रिण॑म्।प॒णिम्।वृकः॑।हि।सः॥  
यू॒यम्।हि।स्थ।सु॒ऽदा॒न॒वः॒।इन्द्र॑ऽज्येष्ठाः।अ॒भिऽद्य॑वः।कर्ता॑।नः॒।अध्व॑न्।आ।सु॒ऽगम्।गो॒पाः।अ॒मा॥  
अपि॑।पन्था॑म्।अ॒ग॒न्म॒हि॒।स्व॒स्ति॒ऽगाम्।अ॒ने॒हस॑म्।येन॑।विश्वाः॑।परि॑।द्विषः॑।वृ॒णक्ति॑।वि॒न्दते॑।वसु॑॥  
