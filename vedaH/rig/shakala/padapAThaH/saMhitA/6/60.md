

  
श्नथ॑त्।वृ॒त्रम्।उ॒त।स॒नो॒ति॒।वाज॑म्।इन्द्रा॑।यः।अ॒ग्नी इति॑।सहु॑री॒ इति॑।स॒प॒र्यात्।इ॒र॒ज्यन्ता॑।व॒स॒व्य॑स्य।भूरेः॒।सहः॑ऽतमा॑।सह॑सा।वा॒ज॒ऽयन्ता॑॥  
ता।यो॒धि॒ष्ट॒म्।अ॒भि।गाः।इ॒न्द्र॒।नू॒नम्।अ॒पः।स्वः॑।उ॒षसः॑।अ॒ग्ने॒।ऊ॒ळ्हाः।दिशः॑।स्वः॑।उ॒षसः॑।इ॒न्द्र॒।चि॒त्राः।अ॒पः।गाः।अ॒ग्ने॒।यु॒व॒से॒।नि॒युत्वा॑न्॥  
आ।वृ॒त्र॒ऽह॒ना॒।वृ॒त्र॒हऽभिः॑।शुष्मैः॑।इन्द्र॑।या॒तम्।नमः॑ऽभिः।अ॒ग्ने॒।अ॒र्वाक्।यु॒वम्।राधः॑ऽभिः।अक॑वेभिः।इ॒न्द्र॒।अग्ने॑।अ॒स्मे इति॑।भ॒व॒त॒म्।उ॒त्ऽत॒मेभिः॑॥  
ता।हु॒वे॒।ययोः॑।इ॒दम्।प॒प्ने।विश्व॑म्।पु॒रा।कृ॒तम्।इ॒न्द्रा॒ग्नी इति॑।न।म॒र्ध॒तः॒॥  
उ॒ग्रा।वि॒ऽघ॒निना॑।मृधः॑।इ॒न्द्रा॒ग्नी इति॑।ह॒वा॒म॒हे॒।ता।नः॒।मृ॒ळा॒तः॒।ई॒दृशे॑॥  
ह॒तः।वृ॒त्राणि॑।आर्या॑।ह॒तः।दासा॑नि।सत्प॑ती॒ इति॒ सत्ऽप॑ती।ह॒तः।विश्वाः॑।अप॑।द्विषः॑॥  
इन्द्रा॑ग्नी॒ इति॑।यु॒वाम्।इ॒मे।अ॒भि।स्तोमाः॑।अ॒नू॒ष॒त॒।पिब॑तम्।श॒म्ऽभु॒वा॒।सु॒तम्॥  
याः।वा॒म्।सन्ति॑।पु॒रु॒ऽस्पृहः॑।नि॒ऽयुतः॑।दा॒शुषे॑।न॒रा॒।इन्द्रा॑ग्नी॒ इति॑।ताभिः॑।आ।ग॒त॒म्॥  
ताभिः॑।आ।ग॒च्छ॒त॒म्।न॒रा॒।उप॑।इ॒दम्।सव॑नम्।सु॒तम्।इन्द्रा॑ग्नी॒ इति॑।सोम॑ऽपीतये॥  
तम्।ई॒ळि॒ष्व॒।यः।अ॒र्चिषा॑।वना॑।विश्वा॑।प॒रि॒ऽस्वज॑त्।कृ॒ष्णा।कृ॒णोति॑।जि॒ह्वया॑॥  
यः।इ॒द्धे।आ॒ऽविवा॑सति।सु॒म्नम्।इन्द्र॑स्य।मर्त्यः॑।द्यु॒म्नाय॑।सु॒ऽतराः॑।अ॒पः॥  
ता।नः॒।वाज॑ऽवतीः।इषः॑।आ॒शून्।पि॒पृ॒त॒म्।अर्व॑तः।इन्द्र॑म्।अ॒ग्निम्।च॒।वोळ्ह॑वे॥  
उ॒भा।वा॒म्।इ॒न्द्रा॒ग्नी॒ इति॑।आ॒ऽहु॒वध्यै॑।उ॒भा।राध॑सः।स॒ह।मा॒द॒यध्यै॑।उ॒भा।दा॒तारौ॑।इ॒षाम्।र॒यी॒णाम्।उ॒भा।वाज॑स्य।सा॒तये॑।हु॒वे॒।वा॒म्॥  
आ।नः॒।गव्ये॑भिः।अश्व्यैः॑।व॒स॒व्यैः॑।उप॑।ग॒च्छ॒त॒म्।सखा॑यौ।दे॒वौ।स॒ख्याय॑।श॒म्ऽभुवा॑।इ॒न्द्रा॒ग्नी इति॑।ता।ह॒वा॒म॒हे॒॥  
इन्द्रा॑ग्नी॒ इति॑।शृ॒णु॒तम्।हव॑म्।यज॑मानस्य।सु॒न्व॒तः।वी॒तम्।ह॒व्यानि॑।आ।ग॒त॒म्।पिब॑तम्।सो॒म्यम्।मधु॑॥  
