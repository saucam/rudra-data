

  
श्रु॒ष्टी।वा॒म्।य॒ज्ञः।उत्ऽय॑तः।स॒ऽजोषाः॑।म॒नु॒ष्वत्।वृ॒क्तऽब॑र्हिषः।यज॑ध्यै।आ।यः।इन्द्रा॒वरु॑णौ।इ॒षे।अ॒द्य।म॒हे।सु॒म्नाय॑।म॒हे।आ॑ऽव॒वर्त॑त्॥  
ता।हि।श्रेष्ठा॑।दे॒वऽता॑ता।तु॒जा।शूरा॑णाम्।शवि॑ष्ठा।ता।हि।भू॒तम्।म॒घोना॑म्।मंहि॑ष्ठा।तु॒वि॒ऽशुष्मा॑।ऋ॒तेन॑।वृ॒त्र॒ऽतुरा॑।सर्व॑ऽसेना॥  
ता।गृ॒णी॒हि॒।न॒म॒स्ये॑भिः।शू॒षैः।सु॒म्नेभिः।इन्द्रा॒वरु॑णा।च॒का॒ना।वज्रे॑ण।अ॒न्यः।शव॑सा।हन्ति॑।वृ॒त्रम्।सिस॑क्ति।अ॒न्यः।वृ॒जने॑षु।विप्रः॑॥  
ग्नाः।च॒।यत्।नरः॑।च॒।व॒वृ॒धन्त॑।विश्वे॑।दे॒वासः॑।न॒राम्।स्वऽगू॑र्ताः।प्र।ए॒भ्यः॒।इ॒न्द्रा॒व॒रु॒णा॒।म॒हि॒ऽत्वा।द्यौः।च॒।पृ॒थि॒वि॒।भू॒त॒म्।उ॒र्वी इति॑॥  
सः।इत्।सु॒ऽदानुः॑।स्वऽवा॑न्।ऋ॒तऽवा॑।इन्द्रा॑।यः।वा॒म्।व॒रु॒णा॒ दाश॑ति।त्मन्।इ॒षा।सः।द्वि॒षः।त॒रे॒त्।दास्वा॑न्।वंस॑त्।र॒यिम्।र॒यि॒ऽवतः॑।च॒।जना॑न्॥  
यम्।यु॒वम्।दा॒शुऽअ॑ध्वराय।दे॒वा॒।र॒यिम्।ध॒त्थः।वसु॑ऽमन्तम्।पु॒रु॒ऽक्षुम्।अ॒स्मे इति॑।सः।इ॒न्द्रा॒व॒रुणौ॒।अपि॑।स्या॒त्।प्र।यः।भ॒नक्ति॑।व॒नुषा॑म्।अश॑स्तीः॥  
उ॒त।नः॒।सु॒ऽत्रा॒तः।दे॒वऽगो॑पाः।सू॒रिऽभ्यः॑।इ॒न्द्रा॒व॒रु॒णा॒।र॒यिः।स्या॒त्।येषा॑म्।शुष्मः॑।पृत॑नासु।सा॒ह्वान्।प्र।स॒द्यः।द्यु॒म्ना।ति॒रते॑।ततु॑रिः॥  
नु।नः॒।इ॒न्द्रा॒व॒रु॒णा॒।गृ॒णा॒ना।पृ॒ङ्क्तम्।र॒यिम्।सौ॒श्र॒व॒साय॑।दे॒वा॒।इ॒त्था।गृ॒णन्तः॑।म॒हिन॑स्य।शर्धः॑।अ॒पः।न।ना॒वा।दुः॒ऽइ॒ता।त॒रे॒म॒॥  
प्र।स॒म्ऽराजे॑।बृ॒ह॒ते।मन्म॑।नु।प्रि॒यम्।अर्च॑।दे॒वाय॑।वरु॑णाय।स॒ऽप्रथः॑।अ॒यम्।यः।उ॒र्वी इति॑।म॒हि॒ना।महि॑ऽव्रतः।क्रत्वा॑।वि॒ऽभाति॑।अ॒जरः॑।न।शो॒चिषा॑॥  
इन्द्रा॑वरुणा।सु॒त॒ऽपौ॒।इ॒मम्।सु॒तम्।सोम॑म्।पि॒ब॒त॒म्।मद्य॑म्।धृ॒त॒ऽव्र॒ता॒।यु॒वोः।रथः॑।अ॒ध्व॒रम्।दे॒वऽवी॑तये।प्रति॑।स्वस॑रम्।उप॑।या॒ति॒।पी॒तये॑॥  
इन्द्रा॑वरुणा।मधु॑मत्ऽतमस्य।वृष्णः॑।सोम॑स्य।वृ॒ष॒णा॒।आ।वृ॒षे॒था॒म्।इ॒दम्।वा॒म्।अन्धः॑।परि॑ऽसिक्तम्।अ॒स्मे इति॑।आ॒ऽसद्य।अ॒स्मिन्।ब॒र्हिषि॑।मा॒द॒ये॒था॒म्॥  
