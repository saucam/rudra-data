

  
त्वम्।हि।क्षैत॑ऽवत्।यशः॑।अग्ने॑।मि॒त्रः।न।पत्य॑से।त्वम्।वि॒ऽच॒र्ष॒णे॒।श्रवः॑।वसो॒ इति॑।पु॒ष्टिम्।न।पु॒ष्य॒सि॒॥  
त्वाम्।हि।स्म॒।च॒र्ष॒णयः॑।य॒ज्ञेभिः॑।गीः॒ऽभिः।ईळ॑ते।त्वाम्।वा॒जी।या॒ति॒।अ॒वृ॒कः।र॒जः॒ऽतूः।वि॒श्वऽच॑र्षणिः॥  
स॒ऽजोषः॑।त्वा॒।दि॒वः।नरः॑।य॒ज्ञस्य॑।के॒तुम्।इ॒न्ध॒ते॒।यत्।ह॒।स्य।मानु॑षः।जनः॑।सु॒म्न॒ऽयुः।जु॒ह्वे।अ॒ध्व॒रे॥  
ऋध॑त्।यः।ते॒।सु॒ऽदान॑वे।धि॒या।मर्तः॑।श॒शम॑ते।ऊ॒ती।सः।बृ॒ह॒तः।दि॒वः।द्वि॒षः।अंहः॑।न।त॒र॒ति॒॥  
स॒म्ऽइधा॑।यः।ते॒।आऽहु॑तिम्।निऽशि॑तिम्।मर्त्यः॑।नश॑त्।व॒याऽव॑न्तम्।सः।पु॒ष्य॒ति॒।क्षय॑म्।अ॒ग्ने॒।श॒तऽआ॑युषम्॥  
त्वे॒षः।ते॒।धू॒मः।ऋ॒ण्व॒ति॒।दि॒वि।सन्।शु॒क्रः।आऽत॑तः।सूरः॑।न।हि।द्यु॒ता।त्वम्।कृ॒पा।पा॒व॒क॒।रोच॑से॥  
अध॑।हि।वि॒क्षु।ईड्यः॑।असि॑।प्रि॒यः।नः॒।अति॑थिः।र॒ण्वः।पु॒रिऽइ॑व।जूर्यः॑।सू॒नुः।न।त्र॒य॒याय्यः॑॥  
क्रत्वा॑।हि।द्रोणे॑।अ॒ज्यसे॑।अग्ने॑।वा॒जी।न।कृत्व्यः॑।परि॑ज्माऽइव।स्व॒धा।गयः॑।अत्यः॑।न।ह्वा॒र्यः।शिशुः॑॥  
त्वम्।त्या।चि॒त्।अच्यु॑ता।अग्ने॑।प॒शुः।न।यव॑से।धाम॑।ह॒।यत्।ते॒।अ॒ज॒र॒।वना॑।वृ॒श्चन्ति॑।शिक्व॑सः॥  
वेषि॑।हि।अ॒ध्व॒रि॒ऽय॒ताम्।अग्ने॑।होता॑।दमे॑।वि॒शाम्।स॒म्ऽऋधः॑।वि॒श्प॒ते॒।कृ॒णु॒।जु॒षस्व॑।ह॒व्यम्।अ॒ङ्गि॒रः॒॥  
अच्छ॑।नः॒।मि॒त्र॒ऽम॒हः॒।दे॒व॒।दे॒वान्।अग्ने॑।वोचः॑।सु॒ऽम॒तिम्।रोद॑स्योः।वी॒हि।स्व॒स्तिम्।सु॒ऽक्षि॒तिम्।दि॒वः।नॄन्।द्वि॒षः।अंहां॑सि।दुः॒ऽइ॒ता।त॒रे॒म॒।ता।त॒रे॒म॒।तव॑।अव॑सा।त॒रे॒म॒॥  
