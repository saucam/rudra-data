

  
श्रु॒धि।नः॒।इ॒न्द्र॒।ह्वया॑मसि।त्वा॒।म॒हः।वाज॑स्य।सा॒तौ।व॒वृ॒षा॒णाः।सम्।यत्।विशः॑।अय॑न्त।शूर॑ऽसातौ।उ॒ग्रम्।नः॒।अवः॑।पार्ये॑।अह॑न्।दाः॒॥  
त्वाम्।वा॒जी।ह॒व॒ते॒।वा॒जि॒ने॒यः।म॒हः।वाज॑स्य।गध्य॑स्य।सा॒तौ।त्वाम्।वृ॒त्रेषु॑।इ॒न्द्र॒।सत्ऽप॑तिम्।तरु॑त्रम्।त्वाम्।च॒ष्टे॒।मु॒ष्टि॒ऽहा।गोषु॑।युध्य॑न्॥  
त्वम्।क॒विम्।चो॒द॒यः॒।अ॒र्कऽसा॑तौ।त्वम्।कुत्सा॑य।शुष्ण॑म्।दा॒शुषे॑।व॒र्क्।त्वम्।शिरः॑।अ॒म॒र्मणः॑।परा॑।अ॒ह॒न्।अ॒ति॒थि॒ऽग्वाय॑।शंस्य॑म्।क॒रि॒ष्यन्॥  
त्वम्।रथ॑म्।प्र।भ॒रः॒।यो॒धम्।ऋ॒ष्वम्।आवः॑।युध्य॑न्तम्।वृ॒ष॒भम्।दश॑ऽद्युम्।त्वम्।तुग्र॑म्।वे॒त॒सवे॑।सचा॑।अ॒ह॒न्।त्वम्।तुजि॑म्।गृ॒णन्त॑म्।इ॒न्द्र॒।तू॒तो॒रिति॑ तूतोः॥  
त्वम्।तत्।उ॒क्थम्।इ॒न्द्र॒।ब॒र्हणा॑।क॒रिति॑ कः।प्र।य॒त्।श॒ता।स॒हस्रा॑।शू॒र॒।दर्षि॑।अव॑।गि॒रेः।दास॑म्।शम्ब॑रम्।ह॒न्।प्र।आ॒वः॒।दिवः॑ऽदासम्।चि॒त्राभिः॑।ऊ॒ती॥  
त्वम्।श्र॒द्धाभिः॑।म॒न्द॒सा॒नः।सोमैः॑।द॒भीत॑ये।चुमु॑रिम्।इ॒न्द्र॒।सि॒स्व॒प्।त्वम्।र॒जिम्।पिथी॑नसे।द॒श॒स्यन्।ष॒ष्टिम्।स॒हस्रा॑।शच्या॑।सचा॑।अ॒ह॒न्॥  
अ॒हम्।च॒न।तत्।सू॒रिऽभिः॑।आ॒न॒श्या॒न्।तव॑।ज्यायः॑।इ॒न्द्र॒।सु॒म्नम्।ओजः॑।त्वया॑।यत्।स्तव॑न्ते।स॒ध॒ऽवी॒र॒।वी॒राः।त्रि॒ऽवरू॑थेन।नहु॑षा।श॒वि॒ष्ठ॒॥  
व॒यम्।ते॒।अ॒स्याम्।इ॒न्द्र॒।द्यु॒म्नऽहू॑तौ।सखा॑यः।स्या॒म॒।म॒हि॒न॒।प्रेष्ठाः॑।प्रात॑र्दनिः।क्ष॒त्र॒ऽश्रीः।अ॒स्तु॒।श्रेष्ठः॑।घ॒ने।वृ॒त्राणा॑म्।स॒नये॑।धना॑नाम्॥  
