

  
इ॒मम्।ऊँ॒ इति॑।सु।वः॒।अति॑थिम्।उ॒षः॒ऽबुध॑म्।विश्वा॑साम्।वि॒शाम्।पति॑म्।ऋ॒ञ्ज॒से॒।गि॒रा।वेति॑।इत्।दि॒वः।ज॒नुषा॑।कत्।चि॒त्।आ।शुचिः॑।ज्योक्।चि॒त्।अ॒त्ति॒।गर्भः॑।यत्।अच्यु॑तम्॥  
मि॒त्रम्।न।यम्।सु॒ऽधि॑तम्।भृग॑वः।द॒धुः।वन॒स्पतौ॑।ईड्य॑म्।ऊ॒र्ध्वऽशो॑चिषम्।सः।त्वम्।सुऽप्री॑तः।वी॒तऽह॑व्ये।अ॒द्भु॒त॒।प्रश॑स्तिऽभिः।म॒ह॒य॒से॒।दि॒वेऽदि॑वे॥  
सः।त्वम्।दक॑स्य।अ॒वृ॒कः।वृ॒धः।भूः॒।अ॒र्यः।पर॑स्य।अन्त॑रस्य।तरु॑षः।रा॒यः।सू॒नो॒ इति॑।स॒ह॒सः॒।मर्त्ये॑षु।आ।छ॒र्दिः।य॒च्छ॒।वी॒तऽह॑व्याय।स॒ऽप्रथः॑।भ॒रत्ऽवा॑जाय।स॒ऽप्रथः॑॥  
द्यु॒ता॒नम्।वः॒।अति॑थिम्।स्वः॑ऽनरम्।अ॒ग्निम्।होता॑रम्।मनु॑षः।सु॒ऽअ॒ध्व॒रम्।विप्र॑म्।न।द्यु॒क्षऽव॑चसम्।सु॒वृ॒क्तिऽभिः॑।ह॒व्य॒ऽवाह॑म्।अ॒र॒तिम्।दे॒वम्।ऋ॒ञ्ज॒से॒॥  
पा॒व॒कया॑।यः।चि॒तय॑न्त्या।कृ॒पा।क्षाम॑न्।रु॒रु॒चे।उ॒षसः॑।न।भा॒नुना॑।तूर्व॑न्।न।याम॑न्।एत॑शस्य।नु।रणे॑।यः।घृ॒णे।न।त॒तृषा॒णः।अ॒जरः॑॥  
अ॒ग्निम्ऽअ॑ग्निम्।वः॒।स॒म्ऽइधा॑।दु॒व॒स्य॒त॒।प्रि॒यम्ऽप्रि॑यम्।वः॒।अति॑थिम्।गृ॒णी॒षणि॑।उप॑।वः॒।गीः॒ऽभिः।अ॒मृत॑म्।वि॒वा॒स॒त॒।दे॒वः।दे॒वेषु॑।वन॑ते।हि।वार्य॑म्।दे॒वः।दे॒वेषु॑।वन॑ते।हि।नः॒।दुवः॑॥  
सम्ऽइ॑द्धम्।अ॒ग्निम्।स॒म्ऽइधा॑।गि॒रा।गृ॒णे॒।शुचि॑म्।पा॒व॒कम्।पु॒रः।अ॒ध्व॒रे।ध्रु॒वम्।विप्र॑म्।होता॑रम्।पु॒रु॒ऽवार॑म्।अ॒द्रुह॑म्।क॒विम्।सु॒म्नैः।ई॒म॒हे॒।जा॒तऽवे॑दसम्॥  
त्वाम्।दू॒तम्।अ॒ग्ने॒।अ॒मृत॑म्।यु॒गेऽयु॑गे।ह॒व्य॒ऽवाह॑म्।द॒धि॒रे॒।पा॒युम्।ईड्य॑म्।दे॒वासः॑।च॒।मर्ता॑सः।च॒।जागृ॑विम्।वि॒ऽभुम्।वि॒श्पति॑म्।नम॑सा।नि।से॒दि॒रे॒॥  
वि॒ऽभूष॑न्।अ॒ग्ने॒।उ॒भया॒न्।अनु॑।व्र॒ता।दू॒तः।दे॒वाना॑म्।रज॑सी॒ इति॑।सम्।ई॒य॒से॒।यत्।ते॒।धी॒तिम्।सु॒ऽम॒तिम्।आ॒ऽवृ॒णी॒महे॑।अध॑।स्म॒।नः॒।त्रि॒ऽवरू॑थः।शि॒वः।भ॒व॒॥  
तम्।सु॒ऽप्रती॑कम्।सु॒ऽदृश॑म्।सु॒ऽअञ्च॑म्।अवि॑द्वांसः।वि॒दुःऽत॑रम्।स॒पे॒म॒।सः।य॒क्ष॒त्।विश्वा॑।व॒युना॑नि।वि॒द्वान्।प्र।ह॒व्यम्।अ॒ग्निः।अ॒मृते॑षु।वो॒च॒त्॥  
तम्।अ॒ग्ने॒।पा॒सि॒।उ॒त।तम्।पि॒प॒र्षि॒।यः।ते॒।आन॑ट्।क॒वये॑।शू॒र॒।धी॒तिम्।य॒ज्ञस्य॑।वा॒।निऽशि॑तिम्।वा॒।उत्ऽइ॑तिम्।वा॒।तम्।इत्।पृ॒ण॒क्षि॒।शव॑सा।उ॒त।रा॒या॥  
त्वम्।अ॒ग्ने॒।व॒नु॒ष्य॒तः।नि।पा॒हि॒।त्वम्।ऊँ॒ इति॑।नः॒।स॒ह॒सा॒ऽव॒न्।अ॒व॒द्यात्।सम्।त्वा॒।ध्व॒स्म॒न्ऽवत्।अ॒भि।ए॒तु॒।पाथः॑।सम्।र॒यिः।स्पृ॒ह॒याय्यः॑।स॒ह॒स्री॥  
अ॒ग्निः।होता॑।गृ॒हऽप॑तिः।सः।राजा॑।विश्वा॑।वे॒द॒।जनि॑म।जा॒तऽवे॑दाः।दे॒वाना॑म्।उ॒त।यः।मर्त्या॑नाम्।यजि॑ष्ठः।सः।प्र।य॒ज॒ता॒म्।ऋ॒तऽवा॑॥  
अग्ने॑।यत्।अ॒द्य।वि॒शः।अ॒ध्व॒र॒स्य॒।हो॒त॒रिति॑।पाव॑कऽशोचे।वेः।त्वम्।हि।यज्वा॑।ऋ॒ता।य॒जा॒सि॒।म॒हि॒ना।वि।यत्।भूः।ह॒व्या।व॒ह॒।य॒वि॒ष्ठ॒।या।ते॒।अ॒द्य॥  
अ॒भि।प्रयां॑सि।सुऽधि॑तानि।हि।ख्यः।नि।त्वा॒।द॒धी॒त॒।रोद॑सी॒ इति॑।यज॑ध्यै।अव॑।नः॒।म॒घ॒ऽव॒न्।वाज॑ऽसातौ॑।अग्ने॑।विश्वा॑नि।दुः॒ऽइ॒ता।त॒रे॒म॒।ता।त॒रे॒म॒।तव॑।अव॑सा।त॒रे॒म॒॥  
अग्ने॑।विश्वे॑भिः।सु॒ऽअ॒नी॒क॒।दे॒वैः।ऊर्णा॑ऽवन्तम्।प्र॒थ॒मः।सी॒द॒।योनि॑म्।कु॒ला॒यिन॑म्।घृ॒तऽव॑न्तम्।स॒वि॒त्रे।य॒ज्ञम्।न॒य॒।यज॑मानाय।सा॒धु॥  
इ॒मम्।ऊँ॒ इति॑।त्यम्।अ॒थ॒र्व॒ऽवत्।अ॒ग्निम्।म॒न्थ॒न्ति॒।वे॒धसः॑।यम्।अ॒ङ्कु॒ऽयन्त॑म्।आ।अन॑यन्।अमू॑रम्।स्या॒व्या॑भ्यः॥  
जनि॑ष्व।दे॒वऽवी॑तये।स॒र्वऽता॑ता।स्व॒स्तये॑।आ।दे॒वान्।व॒क्षि॒।अ॒मृता॑न्।ऋ॒त॒ऽवृधः॑।य॒ज्ञम्।दे॒वेषु॑।पि॒स्पृ॒शः॒॥  
व॒यम्।ऊँ॒ इति॑।त्वा॒।गृ॒ह॒ऽप॒ते॒।ज॒ना॒ना॒म्।अग्ने॑।अक॑र्म।स॒म्ऽइधा॑।बृ॒हन्त॑म्।अ॒स्थू॒रि।नः॒।गार्ह॑पत्यानि।स॒न्तु॒।ति॒ग्मेन॑।नः॒।तेज॑सा।सम्।सि॒शा॒धि॒॥  
