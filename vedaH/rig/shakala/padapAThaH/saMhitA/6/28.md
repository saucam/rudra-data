

  
आ।गावः॑।अ॒ग्म॒न्।उ॒त।भ॒द्रम्।अ॒क्र॒न्।सीद॑न्तु।गो॒ऽस्थे।र॒णय॑न्तु।अ॒स्मे इति॑।प्र॒जाऽव॑तीः।पु॒रु॒ऽरूपाः॑।इ॒ह।स्युः॒।इन्द्रा॑य।पू॒र्वीः।उ॒षसः॑।दुहा॑नाः॥  
इन्द्रः॑।यज्व॑ने।पृ॒ण॒ते।च॒।शि॒क्ष॒ति॒।उप॑।इत्।द॒दा॒ति॒।न।स्वम्।मु॒षा॒य॒ति॒।भूयः॑ऽभूयः।र॒यिम्।इत्।अ॒स्य॒।व॒र्धय॑न्।अभि॑न्ने।खि॒ल्ये।नि।द॒धा॒ति॒।दे॒व॒ऽयुम्॥  
न।ताः।न॒श॒न्ति॒।न।द॒भा॒ति॒।तस्क॑रः।न।आ॒सा॒म्।आ॒मि॒त्रः।व्यथिः॑।आ।द॒ध॒र्ष॒ति॒।दे॒वान्।च॒।याभिः॑।यज॑ते।ददा॑ति।च॒।ज्योक्।इत्।ताभिः॑।स॒च॒ते॒।गोऽप॑तिः।स॒ह॥  
न।ताः।अर्वा॑।रे॒णुऽक॑काटः।अ॒श्नु॒ते॒।न।सं॒स्कृ॒त॒ऽत्रम्।उप॑।य॒न्ति॒।ताः।अ॒भि।उ॒रु॒ऽगा॒यम्।अभ॑यम्।तस्य॑।ताः।अनु॑।गावः॑।मर्त॑स्य।वि।च॒र॒न्ति॒।यज्व॑नः॥  
गावः॑।भगः॑।गावः॑।इन्द्रः॑।मे॒।अ॒च्छा॒न्।गावः॑।सोम॑स्य।प्र॒थ॒मस्य॑।भ॒क्षः।इ॒माः।याः।गावः॑।सः।ज॒ना॒सः॒।इन्द्रः॑।इ॒च्छामि॑।इत्।हृ॒दा।मन॑सा।चि॒त्।इन्द्र॑म्॥  
यू॒यम्।गा॒वः॒।मे॒द॒य॒थ॒।कृ॒शम्।चि॒त्।अ॒श्री॒रम्।चि॒त्।कृ॒णु॒थ॒।सु॒ऽप्रती॑कम्।भ॒द्रम्।गृ॒हम्।कृ॒णु॒थ॒।भ॒द्र॒ऽवा॒चः॒।बृ॒हत्।वः॒।वयः॑।उ॒च्य॒ते॒।स॒भासु॑॥  
प्र॒जाऽव॑तीः।सु॒ऽयव॑सम्।रि॒शन्तीः॑।शु॒द्धाः।अ॒पः।सु॒ऽप्र॒पा॒ने।पिब॑न्तीः।मा।वः॒।स्ते॒नः।ई॒श॒त॒।मा।अ॒घऽशं॑सः।परि॑।वः॒।हे॒तिः।रु॒द्रस्य॑।वृ॒ज्याः॒॥  
उप॑।इ॒दम्।उ॒प॒ऽपर्च॑नम्।आ॒सु।गोषु॑।उप॑।पृ॒च्य॒ता॒म्।उप॑।ऋ॒ष॒भस्य॑।रेत॑सि।उप॑।इ॒न्द्र॒।तव॑।वी॒र्ये॑॥  
