

  
पृ॒क्षस्य॑।वृष्णः॑।अ॒रु॒षस्य॑।नु।सहः॑।प्र।नु।वो॒च॒म्।वि॒दथा॑।जा॒तऽवे॑दसः।वै॒श्वा॒न॒राय॑।म॒तिः।नव्य॑सी।शुचिः॑।सोमः॑ऽइव।प॒व॒ते॒।चारुः॑।अ॒ग्नये॑॥  
सः।जाय॑मानः।प॒र॒मे।विऽओ॑मनि।व्र॒तानि॑।अ॒ग्निः।व्र॒त॒ऽपाः।अ॒र॒क्ष॒त॒।वि।अ॒न्तरि॑क्षम्।अ॒मि॒मी॒त॒।सु॒ऽक्रतुः॑।वै॒श्वा॒न॒रः।म॒हि॒ना।नाक॑म्।अ॒स्पृ॒श॒त्॥  
वि।अ॒स्त॒भ्ना॒त्।रोद॑सी॒ इति॑।मि॒त्रः।अद्भु॑तः।अ॒न्तः॒ऽवाव॑त्।अ॒कृ॒णो॒त्।ज्योति॑षा।तमः॑।वि।चर्म॑णीइ॒वेति॒ चर्म॑णीऽइव।धि॒षणे॒ इति॑।अ॒व॒र्त॒य॒त्।वै॒श्वा॒न॒रः।विश्व॑म्।अ॒ध॒त्त॒।वृष्ण्य॑म्॥  
अ॒पाम्।उ॒पऽस्थे॑।म॒हि॒षाः।अ॒गृ॒भ्ण॒त॒।विशः॑।राजा॑नम्।उप॑।त॒स्थुः॒।ऋ॒ग्मिय॑म्।आ।दू॒तः।अ॒ग्निम्।अ॒भ॒र॒त्।वि॒वस्व॑तः।वै॒श्वा॒न॒रम्।मा॒त॒रिश्वा॑।प॒रा॒ऽवतः॑॥  
यु॒गेऽयु॑गे।वि॒द॒थ्य॑म्।गृ॒णत्ऽभ्यः॑।अग्ने॑।र॒यिम्।य॒शस॑म्।धे॒हि॒।नव्य॑सीम्।प॒व्या॑ऽइव।रा॒ज॒न्।अ॒घऽशं॑सम्।अ॒ज॒र॒।नी॒चा।नि।वृ॒श्च॒।व॒निन॑म्।न।तेज॑सा॥  
अ॒स्माक॑म्।अ॒ग्ने॒।म॒घव॑त्ऽसु।धा॒र॒य॒।अना॑मि।क्ष॒त्रम्।अ॒जर॑म्।सु॒ऽवीर्य॑म्।व॒यम्।ज॒ये॒म॒।श॒तिन॑म्।स॒ह॒स्रिण॑म्।वैश्वा॑नर।वाज॑म्।अ॒ग्ने॒।तव॑।ऊ॒तिऽभिः॑॥  
अद॑ब्धेभिः।तव॑।गो॒पाभिः॑।इ॒ष्टे॒।अ॒स्माक॑म्।पा॒हि॒।त्रि॒ऽस॒द॒स्थ॒।सू॒रीन्।रक्ष॑।च॒।नः॒।द॒दुषा॑म्।शर्धः॑।अ॒ग्ने॒।वैश्वा॑नर।प्र।च॒।ता॒रीः॒।स्तवा॑नः॥  
