

  
घृ॒तव॑ती॒ इति॑ घृ॒तऽव॑ती।भुव॑नानाम्।अ॒भि॒ऽश्रिया॑।उ॒र्वी।पृ॒थ्वी इति॑।म॒धु॒दुघे॒ इति॑ म॒धु॒ऽदुघे॑।सु॒ऽपेश॑सा।द्यावा॑पृथि॒वी इति॑।वरु॑णस्य।धर्म॑णा।विस्क॑भिते॒ इति॒ विऽस्क॑भिते।अ॒जरे॒ इति॑।भूरि॑ऽरेतसा॥  
अस॑श्चन्ती॒ इति॑।भूरि॑धारे॒ इति॒ भूरि॑ऽधारे।पय॑स्वती॒ इति॑।घृ॒तम्।दु॒हा॒ते॒ इति॑।सु॒ऽकृते॑।शुचि॑व्रते॒ इति॒ शुचि॑ऽव्रते।राज॑न्ती॒ इति॑।अ॒स्य।भुव॑नस्य।रो॒द॒सी॒ इति॑।अ॒स्मे इति॑।रेतः॑।सि॒ञ्च॒त॒म्।यत्।मनुः॑ऽहितम्॥  
यः।वा॒म्।ऋ॒जवे॑।क्रम॑णाय।रो॒द॒सी॒ इति॑।मर्तः॑।द॒दाश॑।धि॒ष॒णे॒ इति॑।सः।सा॒ध॒ति॒।प्र।प्र॒ऽजाभिः॑।जा॒य॒ते॒।धर्म॑णः।परि॑।यु॒वोः।सि॒क्ता।विषु॑ऽरूपाणि।सऽव्र॑ता॥  
घृ॒तेन॑।द्यावा॑पृथि॒वी इति॑।अ॒भीवृ॑ते॒ इत्य॒भिऽवृ॑ते।घृ॒त॒ऽश्रिया॑।घृ॒त॒ऽपृचा॑।घृ॒त॒ऽवृधा॑।उ॒र्वी इति॑।पृ॒थ्वी इति॑।हो॒तृ॒ऽवूर्ये॑।पु॒रोहि॑ते॒ इति॑ पु॒रःऽहि॑ते।ते इति॑।इत्।विप्राः॑।ई॒ळ॒ते॒।सु॒म्नम्।इ॒ष्टये॑॥  
मधु॑।नः॒।द्यावा॑पृथि॒वी इति॑।मि॒मि॒क्ष॒ता॒म्।म॒धु॒ऽश्चुता॑।म॒धु॒दुघे॒ इति॑ म॒धु॒ऽदुघे॑।मधु॑व्रते॒ इति॒ मधु॑ऽव्रते।दधा॑ने॒ इति॑।य॒ज्ञम्।द्रवि॑णम्।च॒।दे॒वता॑।महि॑।श्रवः॑।वाज॑म्।अ॒स्मे इति॑।सु॒ऽवीर्य॑म्॥  
ऊर्ज॑म्।नः॒।द्यौः।च॒।पृ॒थि॒वी।च॒।पि॒न्व॒ता॒म्।पि॒ता।मा॒ता।वि॒श्व॒ऽविदा॑।सु॒ऽदंस॑सा।सं॒र॒रा॒णे इति॑ स॒म्ऽर॒रा॒णे।रोद॑सी॒ इति॑।वि॒श्वऽश॑म्भुवा।स॒निम्।वाज॑म्।र॒यिम्।अ॒स्मे इति॑।सम्।इ॒न्व॒ता॒म्॥  
