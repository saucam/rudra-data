

  
हु॒वे।वः॒।सू॒नुम्।सह॑सः।युवा॑नम्।अद्रो॑घऽवाचम्।म॒तिऽभिः॑।यवि॑ष्ठम्।यः।इन्व॑ति।द्रवि॑णानि।प्रऽचे॑ताः।वि॒श्वऽवा॑राणि।पु॒रु॒ऽवारः॑।अ॒ध्रुक्॥  
त्वे इति॑।वसू॑नि।पु॒रु॒ऽअ॒णी॒क॒।हो॒तः॒।दो॒षा।वस्तोः॑।आ।ई॒रि॒रे॒।य॒ज्ञिया॑सः।क्षाम॑ऽइव।विश्वा॑।भुव॑नानि।यस्मि॑न्।सम्।सौभ॑गानि।द॒धि॒रे।पा॒व॒के॥  
त्वम्।वि॒क्षु।प्र॒ऽदिवः॑।सी॒द॒।आ॒सु।क्रत्वा॑।र॒थीः।अ॒भ॒वः॒।वार्या॑णाम्।अतः॑।इ॒नो॒षि॒।वि॒ध॒ते।चि॒कि॒त्वः॒।वि।आ॒नु॒षक्।जा॒त॒ऽवे॒दः॒।वसू॑नि॥  
यः।नः॒।सनु॑त्यः।अ॒भि॒ऽदास॑त्।अ॒ग्ने॒।यः।अन्त॑रः।मि॒त्र॒ऽम॒हः॒।व॒नु॒ष्यात्।तम्।अ॒जरे॑भिः।वृष॑ऽभिः।तव॑।स्वैः।तप॑।त॒पि॒ष्ठ॒।तप॑सा।तप॑स्वान्॥  
यः।ते॒।य॒ज्ञेन॑।स॒म्ऽइधा॑।यः।उ॒क्थैः।अ॒र्केभिः॑।सू॒नो॒ इति॑।स॒ह॒सः॒।ददा॑शत्।सः।मर्त्ये॑षु।अ॒मृ॒त॒।प्रऽचे॑ता।रा॒या।द्यु॒म्नेन॑।श्रव॑सा।वि।भा॒ति॒॥  
सः।तत्।कृ॒धि॒।इ॒षि॒तः।तूय॑म्।अ॒ग्ने॒।स्पृधः॑।बा॒ध॒स्व॒।सह॑सा।सह॑स्वान्।यत्।श॒स्यसे॑।द्युऽभिः॑।अ॒क्तः।वचः॑ऽभिः।तत्।जु॒ष॒स्व॒।ज॒रि॒तुः।घोषि॑।मन्म॑॥  
अ॒श्याम॑।तम्।काम॑म्।अ॒ग्ने॒।तव॑।ऊ॒ती।अ॒श्याम॑।र॒यिम्।र॒यि॒ऽवः॒।सु॒ऽवीर॑म्।अ॒श्याम॑।वाज॑म्।अ॒भि।वा॒जय॑न्त्स्।अ॒श्याम॑।द्यु॒म्नम्।अ॒ज॒र॒।अ॒जर॑म्।ते॒॥  
