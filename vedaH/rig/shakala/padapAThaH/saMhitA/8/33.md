

  
व॒यम्।घ॒।त्वा॒।सु॒तऽव॑न्तः।आपः॑।न।वृ॒क्तऽब॑र्हिषः।प॒वित्र॑स्य।प्र॒ऽस्रव॑णेषु।वृ॒त्र॒ऽह॒न्।परि॑।स्तो॒तारः॑।आ॒स॒ते॒॥  
स्वर॑न्ति।त्वा॒।सु॒ते।नरः॑।वसो॒ इति॑।नि॒रे॒के।उ॒क्थिनः॑।क॒दा।सु॒तम्।तृ॒षा॒णः।ओकः॑।आ।ग॒मः॒।इन्द्र॑।स्व॒ब्दीऽइ॑व।वंस॑गः॥  
कण्वे॑भिः।धृ॒ष्णो॒ इति॑।आ।धृ॒षत्।वाज॑म्।द॒र्षि॒।स॒ह॒स्रिण॑म्।पि॒शङ्ग॑ऽरूपम्।म॒घ॒ऽव॒न्।वि॒ऽच॒र्ष॒णे॒।म॒क्षु।गोऽम॑न्तम्।ई॒म॒हे॒॥  
पा॒हि।गाय॑।अन्ध॑सः।मदे॑।इन्द्रा॑य।मे॒ध्य॒ऽअ॒ति॒थे॒।यः।सम्ऽमि॑श्लः।हर्योः॑।यः।सु॒ते।सचा॑।व॒ज्री।रथः॑।हि॒र॒ण्ययः॑॥  
यः।सु॒ऽस॒व्यः।सु॒ऽदक्षि॑णः।इ॒नः।यः।सु॒ऽक्रतुः॑।गृ॒णे।यः।आ॒ऽक॒रः।स॒हस्रा॑।यः।श॒तऽम॑घः।इन्द्रः॑।यः।पूः॒ऽभित्।आ॒रि॒तः॥  
यः।धृ॒षि॒तः।यः।अवृ॑तः।यः।अस्ति॑।श्मश्रु॑षु।श्रि॒तः।विभू॑तऽद्युम्नः।च्यव॑नः।पु॒रु॒ऽस्तु॒तः।क्रत्वा॑।गौःऽइ॑व।शा॒कि॒नः॥  
कः।ई॒म्।वे॒द॒।सु॒ते।सचा॑।पिब॑न्तम्।कत्।वयः॑।द॒धे॒।अ॒यम्।यः।पुरः॑।वि॒ऽभि॒नत्ति॑।ओज॑सा।म॒न्दा॒नः।शि॒प्री।अन्ध॑सः॥  
दा॒ना।मृ॒गः।न।वा॒र॒णः।पु॒रु॒ऽत्रा।च॒रथ॑म्।द॒धे॒।नकिः॑।त्वा॒।नि।य॒म॒त्।आ।सु॒ते।ग॒मः॒।म॒हान्।च॒र॒सि॒।ओज॑सा॥  
यः।उ॒ग्रः।सन्।अनिः॑ऽस्तृतः।स्थि॒रः।रणा॑य।संस्कृ॑तः।यदि॑।स्तो॒तुः।म॒घऽवा॑।शृ॒णव॑त्।हव॑म्।न।इन्द्रः॑।यो॒ष॒ति॒।आ।ग॒म॒त्॥  
स॒त्यम्।इ॒त्था।वृषा॑।इत्।अ॒सि॒।वृष॑ऽजूतिः।नः॒।अवृ॑तः।वृषा॑।हि।उ॒ग्र॒।शृ॒ण्वि॒षे।प॒रा॒ऽवति॑।वृषः॑।अ॒र्वा॒ऽवति॑।श्रु॒तः॥  
वृष॑णः।ते॒।अ॒भीश॑वः।वृषा॑।कशा॑।हि॒र॒ण्ययी॑।वृषा॑।रथः॑।म॒घ॒ऽव॒न्।वृष॑णा।हरी॒ इति॑।वृषा॑।त्वम्।श॒त॒क्र॒तो॒ इति॑ शतऽक्रतो॥  
वृषा॑।सोता॑।सु॒नो॒तु॒।ते॒।वृष॑न्।ऋ॒जी॒पि॒न्।आ।भ॒र॒।वृषा॑।द॒ध॒न्वे॒।वृष॑णम्।न॒दीषु॑।आ।तुभ्य॑म्।स्था॒तः॒।ह॒री॒णा॒म्॥  
आ।इ॒न्द्र॒।या॒हि॒।पी॒तये॑।मधु॑।श॒वि॒ष्ठ॒।सो॒म्यम्।न।अ॒यम्।अच्छ॑।म॒घऽवा॑।शृ॒णव॑त्।गिरः॑।ब्रह्म॑।उ॒क्था।च॒।सु॒ऽक्रतुः॑॥  
वह॑न्तु।त्वा॒।र॒थे॒स्थाम्।आ।हर॑यः।र॒थ॒ऽयुजः॑।ति॒रः।चि॒त्।अ॒र्यम्।सव॑नानि।वृ॒त्र॒ऽह॒न्।अ॒न्येषा॑म्।या।श॒त॒क्र॒तो॒ इति॑ शतऽक्रतो॥  
अ॒स्माक॑म्।अ॒द्य।अन्त॑मम्।स्तोम॑म्।धि॒ष्व॒।म॒हा॒ऽम॒ह॒।अ॒स्माक॑म्।ते॒।सव॑ना।स॒न्तु॒।शम्ऽत॑मा।मदा॑य।द्यु॒क्ष॒।सो॒म॒ऽपाः॒॥  
न॒हि।सः।तव॑।नः॒।मम॑।शा॒स्त्रे।अ॒न्यस्य॑।रण्य॑ति।यः।अ॒स्मान्।वी॒रः।आ।अन॑यत्॥  
इन्द्रः॑।चि॒त्।घ॒।तत्।अ॒ब्र॒वी॒त्।स्त्रि॒याः।अ॒शा॒स्यम्।मनः॑।उ॒तो इति॑।अह॑।क्रतु॑म्।र॒घुम्॥  
सप्ती॒ इति॑।चि॒त्।घ॒।म॒द॒ऽच्युता॑।मि॒थु॒ना।व॒ह॒तः॒।रथ॑म्।ए॒व।इत्।धूः।वृष्णः॑।उत्ऽत॑रा॥  
अ॒धः।प॒श्य॒स्व॒।मा।उ॒परि॑।स॒म्ऽत॒राम्।पा॒द॒कौ।ह॒र॒।मा।ते॒।क॒श॒ऽप्ल॒कौ।दृ॒श॒न्।स्त्री।हि।ब्र॒ह्मा।ब॒भूवि॑थ॥  
