

  
अस्त॑भ्नात्।द्याम्।असु॑रः।वि॒श्वऽवे॑दाः।अमि॑मीत।व॒रि॒माण॑म्।पृ॒थि॒व्याः।आ।अ॒सी॒द॒त्।विश्वा॑।भुव॑नानि।स॒म्ऽराट्।विश्वा॑।इत्।तानि॑।वरु॑णस्य।व्र॒तानि॑॥  
ए॒व।व॒न्द॒स्व॒।वरु॑णम्।बृ॒हन्त॑म्।न॒म॒स्य।धीर॑म्।अ॒मृत॑स्य।गो॒पाम्।सः।नः॒।शर्म॑।त्रि॒ऽवरू॑थम्।वि।यं॒स॒त्।प॒तम्।नः॒।द्या॒वा॒पृ॒थि॒वी॒ इति॑।उ॒पऽस्थे॑॥  
इ॒माम्।धिय॑म्।शिक्ष॑माणस्य।दे॒व॒।क्रतु॑म्।दक्ष॑म्।व॒रु॒ण॒।सम्।शि॒शा॒धि॒।यया॑।अति॑।विश्वा॑।दुः॒ऽइ॒ता।तरे॑म।सु॒ऽतर्मा॑णम्।अधि॑।नाव॑म्।रु॒हे॒म॒॥  
आ।वा॒म्।ग्रावा॑णः।अ॒श्वि॒ना॒।धी॒भिः।विप्राः॑।अ॒चु॒च्य॒वुः॒।नास॑त्या।सोम॑ऽपीतये।नभ॑न्ताम्।अ॒न्य॒के।स॒मे॒॥  
यथा॑।वा॒म्।अत्रिः॑।अ॒श्वि॒ना॒।गीः॒ऽभिः।विप्रः॑।अजो॑हवीत्।नास॑त्या।सोम॑ऽपीतये।नभ॑न्ताम्।अ॒न्य॒के।स॒मे॒॥  
ए॒व।वा॒म्।अ॒ह्वे॒।ऊ॒तये॑।यथा॑।अहु॑वन्त।मेधि॑राः।नास॑त्या।सोम॑ऽपीतये।नभ॑न्ताम्।अ॒न्य॒के।स॒मे॒॥  
