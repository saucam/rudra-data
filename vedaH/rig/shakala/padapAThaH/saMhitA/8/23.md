

  
ईळि॑ष्व॑।हि।प्र॒ती॒व्य॑म्।यज॑स्व।जा॒तऽवे॑दसम्।च॒रि॒ष्णुऽधू॑मम्।अगृ॑भीतऽशोचिषम्॥  
दा॒मान॑म्।वि॒श्व॒ऽच॒र्ष॒णे॒।अ॒ग्निम्।वि॒श्व॒ऽम॒नः॒।गि॒रा।उ॒त।स्तु॒षे॒।विऽस्प॑र्धसः।रथा॑नाम्॥  
येषा॑म्।आ॒ऽबा॒धः।ऋ॒ग्मियः॑।इ॒षः।पृ॒क्षः।च॒।नि॒ऽग्रभे॑।उ॒प॒ऽविदा॑।वह्निः॑।वि॒न्द॒ते॒।वसु॑॥  
उत्।अ॒स्य॒।शो॒चिः।अ॒स्था॒त्।दी॒दि॒युषः॑।वि।अ॒जर॑म्।तपुः॑ऽजम्भस्य।सु॒ऽद्युतः॑।ग॒ण॒ऽश्रियः॑॥  
उत्।ऊँ॒ इति॑।ति॒ष्ठ॒।सु॒ऽअ॒ध्व॒र॒।स्तवा॑नः।दे॒व्या।कृ॒पा।अ॒भि॒ऽख्या।भा॒सा।बृ॒ह॒ता।शु॒शु॒क्वनिः॑॥  
अग्ने॑।या॒हि।सु॒श॒स्तिऽभिः॑।ह॒व्या।जुह्वा॑नः।आ॒नु॒षक्।यथा॑।दू॒तः।ब॒भूथ॑।ह॒व्य॒ऽवाह॑नः॥  
अ॒ग्निम्।वः॒।पू॒र्व्य॑म्।हु॒वे॒।होता॑रम्।च॒र्ष॒णी॒नाम्।तम्।अ॒या।वा॒चा।गृ॒णे॒।तम्।ऊँ॒ इति॑।वः॒।स्तु॒षे॒॥  
य॒ज्ञेभिः॑।अद्भु॑तऽक्रतुम्।यम्।कृ॒पा।सू॒दय॑न्ते।इत्।मि॒त्रम्।न।जने॑।सुऽधि॑तम्।ऋ॒तऽव॑नि॥  
ऋ॒तऽवा॑नम्।ऋ॒त॒ऽय॒वः॒।य॒ज्ञस्य॑।साध॑नम्।गि॒रा।उषः॑।ए॒न॒म्।जु॒जु॒षुः॒।नम॑सः।प॒दे॥  
अच्छ॑।नः॒।अङ्गि॑रःऽतमम्।य॒ज्ञासः॑।य॒न्तु॒।स॒म्ऽयतः॑।होता॑।यः।अस्ति॑।वि॒क्षु।आ।य॒शःऽत॑मः॥  
अग्ने॑।तव॑।त्ये।अ॒ज॒र॒।इन्धा॑नासः।बृ॒हत्।भाः।अश्वाः॑ऽइव।वृष॑णः।त॒वि॒षी॒ऽयवः॑॥  
सः।त्वम्।नः॒।ऊ॒र्जा॒म्।प॒ते॒।र॒यिम्।रा॒स्व॒।सु॒ऽवीर्य॑म्।प्र।अ॒व॒।नः॒।तो॒के।तन॑ये।स॒मत्ऽसु॑।आ॥  
यत्।वै।ऊँ॒ इति॑।वि॒श्पतिः॑।शि॒तः।सुऽप्री॑तः।मनु॑षः।वि॒शि।विश्वा॑।इत्।अ॒ग्निः।प्रति॑।रक्षां॑सि।से॒ध॒ति॒॥  
श्रु॒ष्टी।अ॒ग्ने॒।नव॑स्य।मे॒।स्तोम॑स्य।वी॒र॒।वि॒श्प॒ते॒।नि।मा॒यिनः॑।तपु॑षा।र॒क्षसः॑।द॒ह॒॥  
न।तस्य॑।मा॒यया॑।च॒न।रि॒पुः।ई॒शी॒त॒।मर्त्यः॑।यः।अ॒ग्नये॑।द॒दाश॑।ह॒व्यदा॑तिऽभिः॥  
विऽअ॑श्वः।त्वा॒।व॒सु॒ऽविद॑म्।उ॒क्ष॒ण्युः।अ॒प्री॒णा॒त्।ऋषिः॑।म॒हः।रा॒ये।तम्।ऊँ॒ इति॑।त्वा॒।सम्।इ॒धी॒म॒हि॒॥  
उ॒शना॑।का॒व्यः।त्वा॒।नि।होता॑रम्।अ॒सा॒द॒य॒त्।आ॒ऽय॒जिम्।त्वा॒।मन॑वे।जा॒तऽवे॑दसम्॥  
विश्वे॑।हि।त्वा॒।स॒ऽजोष॑सः।दे॒वासः॑।दू॒तम्।अक्र॑त।श्रु॒ष्टी।दे॒व॒।प्र॒थ॒मः।य॒ज्ञियः॑।भु॒वः॒॥  
इ॒मम्।घ॒।वी॒रः।अ॒मृत॑म्।दू॒तम्।कृ॒ण्वी॒त॒।मर्त्यः॑।पा॒व॒कम्।कृ॒ष्णऽव॑र्तनिम्।विऽहा॑यसम्॥  
तम्।हु॒वे॒म॒।य॒तऽस्रु॑चः।सु॒ऽभास॑म्।शु॒क्रऽशो॑चिषम्।वि॒शाम्।अ॒ग्निम्।अ॒जर॑म्।प्र॒त्नम्।ईड्य॑म्॥  
यः।अ॒स्मै॒।ह॒व्यदा॑तिऽभिः।आऽहु॑तिम्।मर्तः॑।अवि॑धत्।भूरि॑।पोष॑म्।सः।ध॒त्ते॒।वी॒रऽव॑त्।यशः॑॥  
प्र॒थ॒मम्।जा॒तऽवे॑दसम्।अ॒ग्निम्।य॒ज्ञेषु॑।पू॒र्व्यम्।प्रति॑।स्रुक्।ए॒ति॒।नम॑सा।ह॒विष्म॑ती॥  
आभिः॑।वि॒धे॒म॒।अ॒ग्नये॑।ज्येष्ठा॑भिः।व्य॒श्व॒ऽवत्।मंहि॑ष्ठाभिः।म॒तिऽभिः॑।शु॒क्रऽशो॑चिषे॥  
नू॒नम्।अ॒र्च॒।विऽहा॑यसे।स्तोमे॑भिः।स्थू॒र॒यू॒प॒ऽवत्।ऋषे॑।वै॒य॒श्व॒।दम्या॑य।अ॒ग्नये॑॥  
अति॑थिम्।मानु॑षाणाम्।सू॒नुम्।वन॒स्पती॑नाम्।विप्राः॑।अ॒ग्निम्।अव॑से।प्र॒त्नम्।ई॒ळ॒ते॒॥  
म॒हः।विश्वा॑न्।अ॒भि।स॒तः।अ॒भि।ह॒व्यानि॑।मानु॑षा।अग्ने॑।नि।स॒त्सि॒।नम॑सा।अधि॑।ब॒र्हिषि॑॥  
वंस्व॑।नः॒।वार्या॑।पु॒रु।वंस्व॑।रा॒यः।पु॒रु॒ऽस्पृहः॑।सु॒ऽवीर्य॑स्य।प्र॒जाऽव॑तः।यश॑स्वतः॥  
त्वम्।व॒रो॒ इति॑।सु॒ऽषाम्णे॑।अग्ने॑।जना॑य।चो॒द॒य॒।सदा॑।व॒सो॒ इति॑।रा॒तिम्।य॒वि॒ष्ठ॒।शश्व॑ते॥  
त्वम्।हि।सु॒ऽप्र॒तूः।असि॑।त्वम्।नः॒।गोऽम॑तीः।इषः॑।म॒हः।रा॒यः।सा॒तिम्।अ॒ग्ने॒।अप॑।वृ॒धि॒॥  
अग्ने॑।त्वम्।य॒शाः।अ॒सि॒।आ।मि॒त्रावरु॑णा।व॒ह॒।ऋ॒तऽवा॑ना।स॒म्ऽराजा॑।पू॒तऽद॑क्षसा॥  
