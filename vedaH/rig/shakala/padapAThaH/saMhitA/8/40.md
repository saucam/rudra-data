

  
इन्द्रा॑ग्नी॒ इति॑।यु॒वम्।सु।नः॒।सह॑न्ता।दास॑थः।र॒यिम्।येन॑।दृ॒ळ्हा।स॒मत्ऽसु॑।आ।वी॒ळु।चि॒त्।स॒हि॒षी॒महि॑।अ॒ग्निः।वना॑ऽइव।वाते॑।इत्।नभ॑न्ताम्।अ॒न्य॒के।स॒मे॒॥  
न॒हि।वा॒म्।व॒व्रया॑महे।अथ॑।इन्द्र॑म्।इत्।य॒जा॒म॒हे॒।शवि॑ष्ठम्।नृ॒णाम्।नर॑म्।सः।नः॒।क॒दा।चि॒त्।अर्व॑ता।गम॑त्।आ।वाज॑ऽसातये।गम॑त्।आ।मे॒धऽसा॑तये।नभ॑न्ताम्।अ॒न्य॒के।स॒मे॒॥  
ता।हि।मध्य॑म्।भरा॑णाम्।इ॒न्द्रा॒ग्नी इति॑।अ॒धि॒ऽक्षि॒तः।ता।ऊँ॒ इति॑।क॒वि॒ऽत्व॒ना।क॒वी इति॑।पृ॒च्छ्यमा॑ना।स॒खी॒ऽय॒ते।सम्।धी॒तम्।अ॒श्नु॒त॒म्।नरा॑।नभ॑न्ताम्।अ॒न्य॒के।स॒मे॒॥  
अ॒भि।अ॒र्च॒।न॒भा॒क॒ऽवत्।इ॒न्द्रा॒ग्नी इति॑।य॒जसा॑।गि॒रा।ययोः॑।विश्व॑म्।इ॒दम्।जग॑त्।इ॒यम्।द्यौः।पृ॒थि॒वी।म॒ही।उ॒पऽस्थे॑।बि॒भृ॒तः।वसु॑।नभ॑न्ताम्।अ॒न्य॒के।स॒मे॒॥  
प्र।ब्रह्मा॑णि।न॒भा॒क॒ऽवत्।इ॒न्द्रा॒ग्निऽभ्या॑म्।इ॒र॒ज्य॒त॒।या।स॒प्तऽबु॑ध्नम्।अ॒र्ण॒वम्।जि॒ह्मऽबा॑रम्।अ॒प॒ऽऊ॒र्णु॒तः।इन्द्रः॑।ईशा॑नः।ओज॑सा।नभ॑न्ताम्।अ॒न्य॒के।स॒मे॒॥  
अपि॑।वृ॒श्च॒।पु॒रा॒ण॒ऽवत्।व्र॒ततेः॑ऽइव।गु॒ष्पि॒तम्।ओजः॑।दा॒सस्य॑।द॒म्भ॒य॒।व॒यम्।तत्।अ॒स्य॒।सम्ऽभृ॑तम्।वसु॑।इन्द्रे॑ण।वि।भ॒जे॒म॒हि॒।नभ॑न्ताम्।अ॒न्य॒के।स॒मे॒॥  
यत्।इ॒न्द्रा॒ग्नी इति॑।जनाः॑।इ॒मे।वि॒ऽह्वय॑न्ते।तना॑।गि॒रा।अ॒स्माके॑भिः।नृऽभिः॑।व॒यम्।स॒स॒ह्याम॑।पृ॒त॒न्य॒तः।व॒नु॒याम॑।व॒नु॒ष्य॒तः।नभ॑न्ताम्।अ॒न्य॒के।स॒मे॒॥  
या।नु।श्वे॒तौ।अ॒वः।दि॒वः।उ॒त्ऽचरा॑तः।उप॑।द्युऽभिः॑।इ॒न्द्रा॒ग्न्योः।अनु॑।व्र॒तम्।उहा॑नाः।य॒न्ति॒।सिन्ध॑वः।यान्।सी॒म्।ब॒न्धात्।अमु॑ञ्चताम्।नभ॑न्ताम्।अ॒न्य॒के।स॒मे॒॥  
पू॒र्वीः।ते॒।इ॒न्द्र॒।उप॑ऽमातयः।पू॒र्वीः।उ॒त।प्रऽश॑स्तयः।सूनो॒ इति॑।हि॒न्वस्य॑।ह॒रि॒ऽवः॒।वस्वः॑।वी॒रस्य॑।आ॒ऽपृचः॑।या।नु।साध॑न्त।नः॒।धियः॑।नभ॑न्ताम्।अ॒न्य॒के।स॒मे॒॥  
तम्।शि॒शी॒त॒।सु॒वृ॒क्तिऽभिः॑।त्वे॒षम्।सत्वा॑नम्।ऋ॒ग्मिय॑म्।उ॒तो इति॑।नु।चि॒त्।यः।ओज॑सा।शुष्ण॑स्य।आ॒ण्डानि॑।भेद॑ति।जेष॑त्।स्वः॑ऽवतीः।अ॒पः।नभ॑न्ताम्।अ॒न्य॒के।स॒मे॒॥  
तम्।शि॒शी॒त॒।सु॒ऽअ॒ध्व॒रम्।स॒त्यम्।सत्वा॑नम्।ऋ॒त्विय॑म्।उ॒तो इति॑।नु।चि॒त्।यः।ओह॑ते।आ॒ण्डा।शुष्ण॑स्य।भेद॑ति।अजैः॑।स्वः॑ऽवतीः।अ॒पः।नभ॑न्ताम्।अ॒न्य॒के।स॒मे॒॥  
ए॒व।इ॒न्द्रा॒ग्निऽभ्या॑म्।पि॒तृ॒ऽवत् नवी॑यः।म॒न्धा॒तृ॒ऽवत्।अ॒ङ्गि॒र॒स्वत्।अ॒वा॒चि॒।त्रि॒ऽधातु॑ना।शर्म॑णा।पा॒त॒म्।अ॒स्मान्।व॒यम्।स्या॒म॒।पत॑यः।र॒यी॒णाम्॥  
