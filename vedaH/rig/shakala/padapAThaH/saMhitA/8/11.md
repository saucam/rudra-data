

  
त्वम्।अ॒ग्ने॒।व्र॒त॒ऽपाः।अ॒सि॒।दे॒वः।आ।मर्त्ये॑षु।आ।त्वम्।य॒ज्ञेषु॑।ईड्यः॑॥  
त्वम्।अ॒सि॒।प्र॒ऽशस्यः॑।वि॒दथे॑षु।स॒ह॒न्त्य॒।अग्ने॑।र॒थीः।अ॒ध्व॒राणा॑म्॥  
सः।त्वम्।अ॒स्मत्।अप॑।द्विषः॑।यु॒यो॒धि।जा॒त॒ऽवे॒दः॒।अदे॑वीः।अ॒ग्ने॒।अरा॑तीः॥  
अन्ति॑।चि॒त्।सन्त॑म्।अह॑।य॒ज्ञम्।मर्त॑स्य।रि॒पोः।न।उप॑।वे॒षि॒।जा॒त॒ऽवे॒दः॒॥  
मर्ताः॑।अम॑र्त्यस्य।ते॒।भूरि॑।नाम॑।म॒ना॒म॒हे॒।विप्रा॑सः।जा॒तऽवे॑दसः॥  
विप्र॑म्।विप्रा॑सः।अव॑से।दे॒वम्।मर्ता॑सः।ऊ॒तये॑।अ॒ग्निम्।गीः॒ऽभिः।ह॒वा॒म॒हे॒॥  
आ।ते॒।व॒त्सः।मनः॑।य॒म॒त्।प॒र॒मात्।चि॒त्।स॒धऽस्था॑त्।अग्ने॑।त्वाम्ऽका॑मया।गि॒रा॥  
पु॒रु॒ऽत्रा।हि।स॒ऽदृङ्।असि॑।विशः॑।विश्वाः॑।अनु॑।प्र॒ऽभुः।स॒मत्ऽसु॑।त्वा॒।ह॒वा॒म॒हे॒॥  
स॒मत्ऽसु॑।अ॒ग्निम्।अव॑से।वा॒ज॒ऽयन्तः॑।ह॒वा॒म॒हे॒।वाजे॑षु।चि॒त्रऽरा॑धसम्॥  
प्र॒त्नः।हि।क॒म्।ईड्यः॑।अ॒ध्व॒रेषु॑।स॒नात्।च॒।होता॑।नव्यः॑।च॒।सत्सि॑।स्वाम्।च॒।अ॒ग्ने॒।त॒न्व॑म्।पि॒प्रय॑स्व।अ॒स्मभ्य॑म्।च॒।सौभ॑गम्।आ।य॒ज॒स्व॒॥  
