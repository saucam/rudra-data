

  
मा।चि॒त्।अ॒न्यत्।वि।शं॒स॒त॒।सखा॑यः।मा।रि॒ष॒ण्य॒त॒।इन्द्र॑म्।इत्।स्तो॒त॒।वृष॑णम्।सच॑।सु॒ते।मुहुः॑।उ॒क्था।च॒।शं॒स॒त॒॥  
अ॒व॒ऽक्र॒क्षिण॑म्।वृ॒ष॒भम्।य॒था॒।अ॒जुर॑म्।गाम्।न।च॒र्ष॒णि॒ऽसह॑म्।वि॒ऽद्वेष॑णम्।स॒म्ऽवन॑ना।उ॒भ॒य॒म्ऽक॒रम्।मंहि॑ष्ठम्।उ॒भ॒या॒विन॑म्॥  
यत्।चि॒त्।हि।त्वा॒।जनाः॑।इ॒मे।नाना॑।हव॑न्ते।ऊ॒तये॑।अ॒स्माक॑म्।ब्रह्म॑।इ॒दम्।इ॒न्द्र॒।भू॒तु॒।ते।अहा॑।विश्वा॑।च॒।वर्ध॑नम्॥  
वि।त॒र्तू॒र्य॒न्ते॒।म॒घ॒ऽव॒न्।वि॒पः॒ऽचितः॑।अ॒र्यः।विपः॑।जना॑नाम्।उप॑।क्र॒म॒स्व॒।पु॒रु॒ऽरूप॑म्।आ।भ॒र॒।वाज॑म्।नेदि॑ष्ठम्।ऊ॒तये॑॥  
म॒हे।च॒न।त्वाम्।अ॒द्रि॒ऽवः॒।परा॑।शु॒ल्काय॑।दे॒या॒म्।न।स॒हस्रा॑य।न।अ॒युता॑य।व॒ज्रि॒ऽवः॒।न।श॒ताय॑।श॒त॒ऽम॒घ॒॥  
वस्या॑न्।इ॒न्द्र॒।अ॒सि॒।मे॒।पि॒तुः॒।उ॒त।भ्रातुः॑।अभु॑ञ्जतः।मा॒ता।च॒।मे॒।छ॒द॒य॒थः॒।स॒मा।व॒सो॒ इति॑।व॒सु॒ऽत्व॒नाय॑।राध॑से॥  
क्व॑।इ॒य॒थ॒।क्व॑।इत्।अ॒सि॒।पु॒रु॒ऽत्रा।चि॒त्।हि।ते॒।मनः॑।अल॑र्षि।यु॒ध्म॒।ख॒ज॒ऽकृ॒त्।पु॒र॒म्ऽद॒र॒।प्र।गा॒य॒त्राः।अ॒गा॒सि॒षुः॒॥  
प्र।अ॒स्मै॒।गा॒य॒त्रम्।अ॒र्च॒त॒।व॒वातुः॑।यः।प॒र॒म्ऽद॒रः।याभिः॑।का॒ण्वस्य॑।उप॑।ब॒र्हिः।आ॒ऽसद॑म्।यास॑त्।व॒ज्री।भि॒नत्।पुरः॑॥  
ये।ते॒।सन्ति॑।द॒श॒ऽग्विनः॑।श॒तिनः॑।ये।स॒ह॒स्रिणः॑।अश्वा॑सः।ये।ते॒।वृष॑णः।र॒घु॒ऽद्रुवः॑।तेभिः॑।नः॒।तूय॑म्।आ।ग॒हि॒॥  
आ।तु।अ॒द्य।स॒बः॒ऽदुघा॑म्।हु॒वे।गा॒य॒त्रऽवे॑पसम्।इन्द्र॑म्।धे॒नुम्।सु॒ऽदुघा॑म्।अन्या॑म्।इष॑म्।उ॒रुऽधा॑राम्।अ॒र॒म्ऽकृत॑म्॥  
यत्।तु॒दत्।सूरः॑।एत॑शम्।व॒ङ्कू इति॑।वात॑स्य।प॒र्णिना॑।वह॑त्।कुत्स॑म्।आ॒र्जु॒ने॒यम्।श॒तऽक्र॑तुः।त्सर॑त्।ग॒न्ध॒र्वम्।अस्तृ॑तम्॥  
यः।ऋ॒ते।चि॒त्।अ॒भि॒ऽश्रिषः॑।पु॒रा।ज॒त्रुऽभ्यः॑।आ॒ऽतृदः॑।सम्ऽधा॑ता।स॒न्धि॑म्।म॒घऽवा॑।पु॒रु॒ऽवसुः॑।इष्क॑र्ता।विऽह्रु॑तम्।पुन॒रिति॑॥  
मा।भू॒म॒।निष्ट्याः॑ऽइव।इन्द्र॑।त्वत्।अर॑णाःऽइव।वना॑नि।न।प्र॒ऽज॒हि॒तानि॑।अ॒द्रि॒ऽवः॒।दु॒रोषा॑सः।अ॒म॒न्म॒हि॒॥  
अम॑न्महि।इत्।अ॒ना॒शवः॑।अ॒नु॒ग्रासः॑।च॒।वृ॒त्र॒ऽह॒न्।स॒कृत्।सु।ते॒।म॒ह॒ता।शू॒र॒।राध॑सा।अनु॑।स्तोम॑म्।मु॒दी॒म॒हि॒॥  
यदि॑।स्तोम॑म्।मम॑।श्रव॑त्।अ॒स्माक॑म्।इन्द्र॑म्।इन्द॑वः।ति॒रः।प॒वित्र॑म्।स॒सृ॒ऽवांसः॑।आ॒शवः॑।मन्द॑न्तु।तु॒ग्र्य॒ऽवृधः॑॥  
आ।तु।अ॒द्य।स॒धऽस्तु॑तिम्।व॒वातुः॑।सख्युः॑।आ।ग॒हि॒।उप॑ऽस्तुतिः।म॒घोना॑म्।प्र।त्वा॒।अ॒व॒तु॒।अध॑।ते॒।व॒श्मि॒।सु॒ऽस्तु॒तिम्॥  
सोता॑।हि।सोम॑म्।अद्रि॑ऽभिः।आ।ई॒म्।ए॒न॒म्।अ॒प्ऽसु।धा॒व॒त॒।ग॒व्या।वस्त्रा॑ऽइव।वा॒सय॑न्तः।इत्।नरः॑।निः।धु॒क्ष॒न्।व॒क्षणा॑भ्यः॥  
अध॑।ज्मः।अध॑।वा॒।दि॒वः।बृ॒ह॒तः।रो॒च॒नात्।अधि॑।अ॒या।व॒र्ध॒स्व॒।त॒न्वा॑।गि॒रा।मम॑।आ।जा॒ता।सु॒क्र॒तो॒ इति॑ सुऽक्रतो।पृ॒ण॒॥  
इन्द्रा॑य।सु।म॒दिन्ऽत॑मम्।सोम॑म्।सो॒त॒।वरे॑ण्यम्।श॒क्रः।ए॒ण॒म्।पी॒प॒य॒त्।विश्व॑या।धि॒या।हि॒न्वा॒नम्।न।वा॒ज॒ऽयुम्॥  
मा।त्वा॒।सोम॑स्य।गल्द॑या।सदा॑।याच॑न्।अ॒हम्।गि॒रा।भूर्णि॑म्।मृ॒गम्।न।सव॑नेषु।चु॒क्रु॒ध॒म्।कः।ईशा॑नम्।न।या॒चि॒ष॒त्॥  
मदे॑न।इ॒षि॒तम्।मद॑म्।उ॒ग्रम्।उ॒ग्रेण॑।शव॑सा।विश्वे॑षाम्।त॒रु॒तार॑म्।म॒द॒ऽच्युत॑म्।मदे॑।हि।स्म॒।ददा॑ति।नः॒॥  
शेवा॑रे।वार्या॑।पु॒रु।दे॒वः।मर्ता॑य।दा॒शुषे॑।सः।सु॒न्व॒ते।च॒।स्तु॒व॒ते।च॒।रा॒स॒ते॒।वि॒श्वऽगू॑र्तः।अ॒रि॒ऽस्तु॒तः॥  
आ।इ॒न्द्र॒।या॒हि॒।मत्स्व॑।चि॒त्रेण॑।दे॒व॒।राध॑सा।सरः॑।न।प्रा॒सि॒।उ॒दर॑म्।सपी॑तिऽभिः।आ।सोमे॑भिः।उ॒रु।स्फि॒रम्॥  
आ।त्वा॒।स॒हस्र॑म्।आ।श॒तम्।यु॒क्ताः।रथे॑।हि॒र॒ण्यये॑।ब्र॒ह्म॒ऽयुजः॑।हर॑यः।इ॒न्द्र॒।के॒शिनः॑।वह॑न्तु।सोम॑ऽपीतये॥  
आ।त्वा॒।रथे॑।हि॒र॒ण्यये॑।हरी॒ इति॑।म॒यूर॑ऽशेप्या।शि॒ति॒ऽपृ॒ष्ठा।व॒ह॒ता॒म्।मध्वः॑।अन्ध॑सः।वि॒वक्ष॑णस्य।पी॒तये॑॥  
पिब॑।तु।अ॒स्य।गि॒र्व॒णः॒।सु॒तस्य॑।पू॒र्व॒पाःऽइ॑व।परि॑ऽकृतस्य।र॒सिनः॑।इ॒यम्।आ॒ऽसु॒तिः।चारुः॑।मदा॑य।प॒त्य॒ते॒॥  
यः।एकः॑।अस्ति॑।दं॒सना॑।म॒हाम्।उ॒ग्रः।अ॒भि।व्र॒तैः।गम॑त्।सः।शि॒प्री।न।सः।यो॒ष॒त्।आ।ग॒म॒त्।हव॑म्।न।परि॑।व॒र्ज॒ति॒॥  
त्वम्।पुर॑म्।च॒रि॒ष्ण्व॑म्।व॒धैः।शुष्ण॑स्य।सम्।पि॒ण॒क्।त्वम्।भाः।अनु॑।च॒रः॒।अध॑।द्वि॒ता।यत्।इ॒न्द्र॒।हव्यः॑।भुवः॑॥  
मम॑।त्वा॒।सूरे॑।उत्ऽइ॑ते।मम॑।म॒ध्यन्दि॑ने।दि॒वः।मम॑।प्र॒ऽपि॒त्वे।अ॒पि॒ऽश॒र्व॒रे।व॒सो॒ इति॑।आ।स्तोमा॑सः।अ॒वृ॒त्स॒त॒॥  
स्तु॒हि।स्तु॒हि।इत्।ए॒ते।घ॒।ते॒।मंहि॑ष्ठासः।म॒घोना॑म्।नि॒न्दि॒तऽअ॑श्वः।प्र॒ऽप॒थी।प॒र॒म॒ऽज्याः।म॒घस्य॑।मे॒ध्य॒ऽअ॒ति॒थे॒॥  
आ।यत्।अश्वा॑न्।वन॑न्ऽवतः।श्र॒द्धया॑।अ॒हम्।रथे॑।रु॒हम्।उ॒त।वा॒मस्य॑।वसु॑नः।चि॒के॒त॒ति॒।यः।अस्ति॑।याद्वः॑।प॒शुः॥  
यः।ऋ॒ज्रा।मह्य॑म्।म॒म॒हे।स॒ह।त्व॒चा।हि॒र॒ण्यया॑।ए॒षः।विश्वा॑नि।अ॒भि।अ॒स्तु॒।सौभ॑गा।आ॒स॒ङ्गस्य॑।स्व॒नत्ऽर॑थः॥  
अध॑।प्लायो॑गिः।अति॑।दा॒स॒त्।अ॒न्यान्।आ॒ऽस॒ङ्गः।अ॒ग्ने॒।द॒शऽभिः॑।स॒हस्रैः॑।अध॑।उ॒क्षणः॑।दश॑।मह्य॑म्।रुश॑न्तः।न॒ळाःऽइ॑व।सर॑सः।निः।अ॒ति॒ष्ठ॒न्॥  
अनु॑।अ॒स्य॒।स्थू॒रम्।द॒दृ॒शे॒।पु॒रस्ता॑त्।अ॒न॒स्थः।ऊ॒रुः।अ॒व॒ऽरम्ब॑माणः।शश्व॑ती।नारी॑।अ॒भि॒ऽचक्ष्य॑।आ॒ह॒।सुऽभ॑द्रम्।अ॒र्य॒।भोज॑नम्।बि॒भ॒र्षि॒॥  
