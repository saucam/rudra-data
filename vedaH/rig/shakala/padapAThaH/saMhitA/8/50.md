

  
प्र।सु।श्रु॒तम्।सु॒ऽराध॑सम्।अर्च॑।श॒क्रम्।अ॒भिष्ट॑ये।यः।सु॒न्व॒ते।स्तु॒व॒ते।काम्य॑म्।वसु॑।स॒हस्रे॑णऽइव।मंह॑ते॥  
श॒तऽअ॑नी॑काः।हे॒तयः॑।अ॒स्य॒।दु॒स्तराः॑।इन्द्र॑स्य।स॒म्ऽइषः॑।म॒हीः।गि॒रिः।न।भु॒ज्मा।म॒घव॑त्ऽसु।पि॒न्व॒ते॒।यत्।ई॒म्।सु॒ताः।अम॑न्दिषुः॥  
यत्।ई॒म्।सु॒तासः॑।इन्द॑वः।अ॒भि।प्रि॒यम्।अम॑न्दिषुः।आपः॑।न।धा॒यि॒।सव॑नम्।मे॒।आ।व॒सो॒ इति॑।दुघा॑ऽइव।उप॑।दा॒शुषे॑॥  
अ॒ने॒हस॑म्।वः॒।हव॑मानम्।ऊ॒तये॑।मध्वः॑।क्ष॒र॒न्ति॒।धी॒तयः॑।आ।त्वा॒।व॒सो॒ इति॑।हव॑मानासः।इन्द॑वः।उप॑।स्तो॒त्रेषु॑।द॒धि॒रे॒॥  
आ।नः॒।सोमे॑।सु॒ऽअ॒ध्व॒रे।इ॒या॒नः।अत्यः॑।न।तो॒श॒ते॒।यम्।ते॒।स्व॒दा॒ऽव॒न्।स्वद॑न्ति।गू॒र्त्यः॑।पौ॒रे।छ॒न्द॒य॒से॒।हव॑म्॥  
प्र।वी॒रम्।उ॒ग्रम्।विवि॑चिम्।ध॒न॒ऽस्पृत॑म्।विऽभू॑तिम्।राध॑सः।म॒हः।उ॒द्रीऽइ॑व।व॒ज्रि॒न्।अ॒व॒तः।व॒सु॒ऽत्व॒ना।सदा॑।पी॒पे॒थ॒।दा॒शुषे॑॥  
यत्।ह॒।नू॒नम्।प॒रा॒ऽवति॑।यत्।वा॒।पृ॒थि॒व्याम्।दि॒वि।यु॒जा॒नः।इ॒न्द्र॒।हरि॑ऽभिः।म॒हे॒ऽम॒ते॒।ऋ॒ष्वः।ऋ॒ष्वेभिः॑।आ।ग॒हि॒॥  
र॒थि॒रासः॑।हर॑यः।ये।ते॒।अ॒स्रिधः॑।ओजः॑।वात॑स्य।पिप्र॑ति।येभिः॑।नि।दस्यु॑म्।मनु॑षः।नि॒ऽघोष॑यः।येभिः॑।स्व१॒॑रिति॑ स्वः॑।प॒रि॒ऽईय॑से॥  
ए॒ताव॑तः।ते॒।व॒सो॒ इति॑।वि॒द्याम॑।शू॒र॒।नव्य॑सः।यथा॑।प्र।आवः॑।एत॑शम्।कृत्व्ये॑।धने॑।यथा॑।वश॑म्।दश॑ऽव्रजे॥  
यथा॑।कण्वे॑।म॒घ॒ऽव॒न्।मेधे॑।अ॒ध्व॒रे।दी॒र्घऽनी॑थे।दमू॑नसि।यथा॑।गोऽश॑र्ये।असि॑सासः।अ॒द्रि॒ऽवः॒।मयि॑।गो॒त्रम्।ह॒रि॒ऽश्रिय॑म्॥  
