

  
स्वा॒दोः।अ॒भ॒क्षि॒।वय॑सः।सु॒ऽमे॒धाः।सु॒ऽआ॒ध्यः॑।व॒रि॒वो॒वित्ऽत॑रस्य।विश्वे॑।यम्।दे॒वाः।उ॒त।मर्त्या॑सः।मधु॑।ब्रु॒वन्तः॑।अ॒भि।स॒म्ऽचर॑न्ति॥  
अ॒न्तरिति॑।च॒।प्र।अगाः॑।अदि॑तिः।भ॒वा॒सि॒।अ॒व॒ऽया॒ता।हर॑सः।दैव्य॑स्य।इन्दो॒ इति॑।इन्द्र॑स्य।स॒ख्यम्।जु॒षा॒णः।श्रौष्टी॑ऽइव।धुर॑म्।अनु॑।रा॒ये।ऋ॒ध्याः॒॥  
अपा॑म।सोम॑म्।अ॒मृताः॑।अ॒भू॒म॒।अग॑न्म।ज्योतिः॑।अवि॑दाम।दे॒वान्।किम्।नू॒नम्।अ॒स्मान्।कृ॒ण॒व॒त्।अरा॑ति।किम्।ऊँ॒ इति॑।धू॒र्तिः।अ॒मृ॒त॒।मर्त्य॑स्य॥  
शम्।नः॒।भ॒व॒।हृ॒दे।आ।पी॒तः।इ॒न्दो॒ इति॑।पि॒ताऽइ॑व।सो॒म॒।सू॒नवे॑।सु॒ऽशेवः॑।सखाऽइ॑व।सख्ये॑।उ॒रु॒ऽशं॒स॒।धीरः॑।प्र।नः॒।आयुः॑।जी॒वसे॑।सो॒म॒।ता॒रीः॒॥  
इ॒मे।मा॒।पी॒ताः।य॒शसः॑।उ॒रु॒ष्यवः॑।रथ॑म्।न।गावः॑।सम्।अ॒ना॒ह॒।पर्व॑ऽसु।ते।मा॒।र॒क्ष॒न्तु॒।वि॒स्रसः॑।च॒रित्रा॑त्।उ॒त।मा॒।स्रामा॑त्।य॒व॒य॒न्तु॒।इन्द॑वः॥  
अ॒ग्निम्।न।मा॒।म॒थि॒तम्।सम्।दि॒दी॒पः॒।प्र।च॒क्ष॒य॒।कृ॒णु॒हि।वस्य॑सः।नः॒।अथ॑।हि।ते॒।मदे॑।आ।सो॒म॒।मन्ये॑।रे॒वान्ऽइ॑व।प्र।च॒र॒।पु॒ष्टिम्।अच्छ॑॥  
इ॒षि॒रेण॑।ते॒।मन॑सा।सु॒तस्य॑।भ॒क्षी॒महि॑।पित्र्य॑स्यऽइव।रा॒यः।सोम॑।राज॑न्।प्र।नः॒।आयूं॑षि।ता॒रीः॒।अहा॑निऽइव।सूर्यः॑।वा॒स॒राणि॑॥  
सोम॑।रा॒ज॒न्।मृ॒ळय॑।नः॒।स्व॒स्ति।तव॑।स्म॒सि॒।व्र॒त्याः॑।तस्य॑।वि॒द्धि॒।अल॑र्ति।दक्षः॑।उ॒त।म॒न्युः।इ॒न्दो॒ इति॑।मा।नः॒।अ॒र्यः।अ॒नु॒ऽका॒मम्।परा॑।दाः॒॥  
त्वम्।हि।नः॒।त॒न्वः॑।सो॒म॒।गो॒पाः।गात्रे॑ऽगात्रे।नि॒ऽस॒सत्थ॑।नृ॒ऽचक्षाः॑।यत्।ते॒।व॒यम्।प्र॒ऽमि॒नाम॑।व्र॒तानि॑।सः।नः॒।मृ॒ळ॒।सु॒ऽस॒खा।दे॒व॒।वस्यः॑॥  
ऋ॒दू॒दरे॑ण।सख्या॑।स॒चे॒य॒।यः।मा॒।न।रिष्ये॑त्।ह॒रि॒ऽअ॒श्व॒।पी॒तः।अ॒यम्।यः।सोमः॑।नि।अधा॑यि।अ॒स्मे इति॑।तस्मै॑।इन्द्र॑म्।प्र॒ऽतिर॑म्।ए॒मि॒।आयुः॑॥  
अप॑।त्याः।अ॒स्थुः॒।अनि॑राः।अमी॑वाः।निः।अ॒त्र॒स॒न्।तमि॑षीचीः।अभै॑षुः।आ।सोमः॑।अ॒स्मान्।अ॒रु॒ह॒त्।विऽहा॑याः।अग॑न्म।यत्र॑।प्र॒ऽति॒रन्ते॑।आयुः॑॥  
यः।नः॒।इन्दुः॑।पि॒त॒रः॒।हृ॒त्ऽसु।पी॒तः।अम॑र्त्यः।मर्त्या॑न्।आ॒ऽवि॒वेश॑।तस्मै॑।सोमा॑य।ह॒विषा॑।वि॒धे॒म॒।मृ॒ळी॒के।अ॒स्य॒।सु॒ऽम॒तौ।स्या॒म॒॥  
त्वम्।सो॒म॒।पि॒तृऽभिः॑।स॒म्ऽवि॒दा॒नः।अनु॑।द्यावा॑पृथि॒वी इति॑।आ।त॒त॒न्थ॒।तस्मै॑।ते॒।इ॒न्दो॒ इति॑।ह॒विषा॑।वि॒धे॒म॒।व॒यम्।स्या॒म॒।पत॑यः।र॒यी॒णाम्॥  
त्राता॑रः।दे॒वाः॒।अधि॑।वो॒च॒त॒।नः॒।मा।नः॒।नि॒ऽद्रा।ई॒श॒त॒।मा।उ॒त।जल्पिः॑।व॒यम्।सोम॑स्य।वि॒श्वह॑।प्रि॒यासः॑।सु॒ऽवीरा॑सः।वि॒दथ॑म्।आ।व॒दे॒म॒॥  
त्वम्।नः॒।सो॒म॒।वि॒श्वतः॑।व॒यः॒ऽधाः।त्वम्।स्वः॒ऽवित्।आ।वि॒श॒।नृ॒ऽचक्षाः॑।त्वम्।नः॒।इ॒न्दो॒ इति॑।ऊ॒तिऽभिः॑।स॒ऽजोषाः॑।पा॒हि।प॒श्चाता॑त्।उ॒त।वा॒।पु॒रस्ता॑त्॥  
