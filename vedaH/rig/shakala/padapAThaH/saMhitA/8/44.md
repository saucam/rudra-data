

  
स॒म्ऽइधा॑।अ॒ग्निम्।दु॒व॒स्य॒त॒।घृ॒तैः।बो॒ध॒य॒त॒।अति॑थिम्।आ।अ॒स्मि॒न्।ह॒व्या।जु॒हो॒त॒न॒॥  
अग्ने॑।स्तोम॑म्।जु॒ष॒स्व॒।मे॒।वर्ध॑स्व।अ॒नेन॑।मन्म॑ना।प्रति॑।सु॒ऽउ॒क्तानि॑।ह॒र्य॒।नः॒॥  
अ॒ग्निम्।दू॒तम्।पु॒रः।द॒धे॒।ह॒व्य॒ऽवाह॑म्।उप॑।ब्रु॒वे॒।दे॒वान्।आ।सा॒द॒या॒त्।इ॒ह॥  
उत्।ते॒।बृ॒हन्तः॑।अ॒र्चयः॑।स॒म्ऽइ॒धा॒नस्य॑।दी॒दि॒ऽवः॒।अग्ने॑।शु॒क्रासः॑।ई॒र॒ते॒॥  
उप॑।त्वा॒।जु॒ह्वः॑।मम॑।घृ॒ताचीः॑।य॒न्तु॒।ह॒र्य॒त॒।अग्ने॑।ह॒व्या।जु॒ष॒स्व॒।नः॒॥  
म॒न्द्रम्।होता॑रम्।ऋ॒त्विज॑म्।चि॒त्रऽभा॑नुम्।वि॒भाऽव॑सुम्।अ॒ग्निम्।ई॒ळे॒।सः।ऊँ॒ इति॑।श्र॒व॒त्॥  
प्र॒त्नम्।होता॑रम्।ईड्य॑म्।जुष्ट॑म्।अ॒ग्निम्।क॒विऽक्र॑तुम्।अ॒ध्व॒राणा॑म्।अ॒भि॒ऽश्रिय॑म्॥  
जु॒षा॒णः।अ॒ङ्गि॒रः॒ऽत॒म॒।इ॒मा।ह॒व्यानि॑।आ॒नु॒षक्।अग्ने॑।य॒ज्ञम्।न॒य॒।ऋ॒तु॒ऽथा॥  
स॒म्ऽइ॒धा॒नः।ऊँ॒ इति॑।स॒न्त्य॒।शुक्र॑ऽशोचे।इ॒ह।आ।व॒ह॒।चि॒कि॒त्वान्।दैव्य॑म्।जन॑म्॥  
विप्र॑म्।होता॑रम्।अ॒द्रुह॑म्।धू॒मऽके॑तुम्।वि॒भाऽव॑सुम्।य॒ज्ञाना॑म्।के॒तुम्।ई॒म॒हे॒॥  
अग्ने॑।नि।पा॒हि॒।नः॒।त्वम्।प्रति॑।स्म॒।दे॒व॒।रिष॑तः।भि॒न्धि।द्वेषः॑।स॒हः॒ऽकृ॒त॒॥  
अ॒ग्निः।प्र॒त्नेन॑।मन्म॑ना।शुम्भा॑नः।त॒न्व॑म्।स्वाम्।क॒विः।विप्रे॑ण।व॒वृ॒धे॒॥  
ऊ॒र्जः।नपा॑तम्।आ।हु॒वे॒।अ॒ग्निम्।पा॒व॒कऽशो॑चिषम्।अ॒स्मिन्।य॒ज्ञे।सु॒ऽअ॒ध्व॒रे॥  
सः।नः॒।मि॒त्र॒ऽम॒हः॒।त्वम्।अग्ने॑।शु॒क्रेण॑।शो॒चिषा॑।दे॒वैः।आ।स॒त्सि॒।ब॒र्हिषि॑॥  
यः।अ॒ग्निम्।त॒न्वः॑।दमे॑।दे॒वम्।मर्तः॑।स॒प॒र्यति॑।तस्मै॑।इत्।दी॒द॒य॒त्।वसु॑॥  
अ॒ग्निः।मू॒र्धा।दि॒वः।क॒कुत्।पतिः॑।पृ॒थि॒व्याः।अ॒यम्।अ॒पाम्।रेतां॑सि।जि॒न्व॒ति॒॥  
उत्।अ॒ग्ने॒।शुच॑यः।तव॑।शु॒क्राः।भ्राज॑न्तः।ई॒र॒ते॒।तव॑।ज्योतीं॑षि।अ॒र्चयः॑॥  
ईशि॑षे।वार्य॑स्य।हि।दा॒त्रस्य॑।अ॒ग्ने॒।स्वः॑ऽपतिः।स्तो॒ता।स्या॒म्।तव॑।शर्म॑णि॥  
त्वाम्।अ॒ग्ने॒।म॒नी॒षिणः॑।त्वाम्।हि॒न्व॒न्ति॒।चित्ति॑ऽभिः।त्वाम्।व॒र्ध॒न्तु॒।नः॒।गिरः॑॥  
अद॑ब्धस्य।स्व॒धाऽव॑तः।दू॒तस्य॑।रेभ॑तः।सदा॑।अ॒ग्नेः।स॒ख्यम्।वृ॒णी॒म॒हे॒॥  
अ॒ग्निः।शुचि॑व्रतऽतमः।शुचिः॑।विप्रः॑।शुचिः॑।क॒विः।शुचिः॑।रो॒च॒ते॒।आऽहु॑तः॥  
उ॒त।त्वा॒।धी॒तयः॑।मम॑।गिरः॑।व्ऋ॒ध॒न्तु॒।वि॒स्वहा॑।अग्ने॑।स॒ख्यस्य॑।बो॒धि॒।नः॒॥  
यत्।अ॒ग्ने॒।स्या॒म्।अ॒हम्।त्वम्।त्वम्।वा॒।घ॒।स्याः।अ॒हम्।स्युः।ते॒।स॒त्याः।इ॒ह।आ॒ऽशिषः॑॥  
वसुः॑।वसु॑ऽपतिः।हि।क॒म्।असि॑।अ॒ग्ने॒।वि॒भाऽव॑सुः।स्याम॑।ते॒।सु॒ऽम॒तौ।अपि॑॥  
अग्ने॑।धृ॒तऽव्र॑ताय।ते॒।स॒मु॒द्राय॑ऽइव।सिन्ध॑वः।गिरः॑।वा॒श्रासः॑।ई॒र॒ते॒॥  
युवा॑नम्।वि॒श्पति॑म्।क॒विम्।वि॒श्व॒ऽअद॑म्।पु॒रु॒ऽवेप॑सम्।अ॒ग्निम्।शु॒म्भा॒मि॒।मन्म॑ऽभिः॥  
य॒ज्ञाना॑म्।र॒थ्ये॑।व॒यम्।ति॒ग्मऽज॑म्भाय।वी॒ळवे॑।स्तोमैः॑।इ॒षे॒म॒।अ॒ग्नये॑॥  
अ॒यम्।अ॒ग्ने॒।त्वे इति॑।अपि॑।ज॒रि॒ता।भू॒तु॒।स॒न्त्य॒।तस्मै॑।पा॒व॒क॒।मृ॒ळ॒य॒॥  
धीरः॑।हि।असि॑।अ॒द्म॒ऽसत्।विप्रः॑।न।जागृ॑विः।सदा॑।अग्ने॑।दी॒दय॑सि।द्यवि॑॥  
पु॒रा।अ॒ग्ने॒।दुः॒ऽइ॒तेभ्यः॑।पु॒रा।मृ॒ध्रेभ्यः॑।क॒वे॒।प्र।नः॒।आयुः॑।व॒सो॒ इति॑।ति॒र॒॥  
