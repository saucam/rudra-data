

  
इ॒मम्।नु।मा॒यिन॑म्।हु॒वे॒।इन्द्र॑म्।ईशा॑नम्।ओज॑सा।म॒रुत्व॑न्तम्।न वृ॒ञ्जसे॑॥  
अ॒यम्।इन्द्रः॑।म॒रुत्ऽस॑खा।वि।वृ॒त्रस्य॑।अ॒भि॒न॒त्।शिरः॑।वज्रे॑ण।श॒तऽप॑र्वणा॥  
व॒वृ॒धा॒नः।म॒रुत्ऽस॑खा।इन्द्रः॑।वि।वृ॒त्रम्।ऐ॒र॒य॒त्।सृ॒जन्।स॒मु॒द्रियाः॑।अ॒पः॥  
अ॒यम्।ह॒।येन॑।वै।इ॒दम्।स्वः॑।म॒रुत्व॑ता।जि॒तम्।इन्द्रे॑ण।सोम॑ऽपीतये॥  
म॒रुत्व॑न्तम्।ऋजी॒षिण॑म्।ओज॑स्वन्तम्।वि॒ऽर॒प्शिन॑म्।इन्द्र॑म्।गीः॒ऽभिः।ह॒वा॒म॒हे॒॥  
इन्द्र॑म्।प्र॒त्नेन॑।मन्म॑ना।म॒रुत्व॑न्तम्।ह॒वा॒म॒हे॒।अ॒स्य।सोम॑स्य।पी॒तये॑॥  
म॒रुत्वा॑न्।इ॒न्द्र॒।मी॒ढ्वः॒।पि॒ब॒।सोम॑म्।श॒त॒क्र॒तो॒ इति॑ शतऽक्रतो।अ॒स्मिन्।य॒ज्ञे।पु॒रु॒ऽस्तु॒त॒॥  
तुभ्य॑।इत्।इ॒न्द्र॒।म॒रुत्व॑ते।सु॒ताः।सोमा॑सः।अ॒द्रि॒ऽवः॒।हृ॒दा।हू॒य॒न्ते॒।उ॒क्थिनः॑॥  
पिब॑।इत्।इ॒न्द्र॒।म॒रुत्ऽस॑खा।सु॒तम्।सोम॑म्।दिवि॑ष्टिषु।वज्र॑म्।शिशा॑नः।ओज॑सा॥  
उ॒त्ऽतिष्ठ॑न्।ओज॑सा।स॒ह।पी॒त्वी।शिप्रे॒ इति॑।अ॒वे॒प॒यः॒।सोम॑म्।इ॒न्द्र॒।च॒मू इति॑।सु॒तम्॥  
अनु॑।त्वा॒।रोद॑सी॒ इति॑।उ॒भे इति॑।क्रक्ष॑माणम्।अ॒कृ॒पे॒ता॒म्।इन्द्र॑।यत्।द॒स्यु॒ऽहा।अभ॑वः॥  
वाच॑म्।अ॒ष्टाऽप॑दीम्।अ॒हम्।नव॑ऽस्रक्तिम्।ऋ॒त॒ऽस्पृश॑म्।इन्द्रा॑त्।परि॑।त॒न्व॑म्।म॒मे॒॥  
