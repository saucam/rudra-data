

  
यथा॑।मनौ॑।साम्ऽव॑रणौ।सोम॑म्।इ॒न्द्र॒।अपि॑बः।सु॒तम्।नीप॑ऽअतिथौ।म॒घ॒ऽव॒न्।मेध्य॑ऽअतिथौ।पुष्टि॑ऽगौ।श्रुष्टि॑ऽगौ।सचा॑॥  
पा॒र्ष॒द्वा॒णः।प्रस्क॑ण्वम्।सम्।अ॒सा॒द॒य॒त्।शया॑नम्।जिव्रि॑म्।उद्धि॑तम्।स॒हस्रा॑णि।अ॒सि॒सा॒स॒त्।गवा॑म्।ऋषिः॑।त्वाऽऊ॑तः।दस्य॑वे।वृकः॑॥  
यः।उ॒क्थेभिः॑।न।वि॒न्धते॑।चि॒कित्।यः।ऋ॒षि॒ऽचोद॑नः।इन्द्र॑म्।तम्।अच्छ॑।व॒द॒।नव्य॑स्या।म॒ती।अरि॑ष्यन्तम्।न।भोज॑से॥  
यस्मै॑।अ॒र्कम्।स॒प्तऽशी॑र्षाणम्।आ॒नृ॒चुः।त्रि॒ऽधातु॑म्।उ॒त्ऽत॒मे।प॒दे।सः।तु।इ॒मा।विश्वा॑।भुव॑नानि।चि॒क्र॒द॒त्।आत्।इत्।ज॒नि॒ष्ट॒।पौंस्य॑म्॥  
यः।नः॒।दा॒ता।वसू॑नाम्।इन्द्र॑म्।तम्।हू॒म॒हे॒।व॒यम्।वि॒द्म।हि।अ॒स्य॒।सु॒ऽम॒तिम्।नवी॑यसीम्।घ॒मेम॑।गोऽम॑ति।व्र॒जे॥  
यस्मै॑।त्वम्।व॒सो॒ इति॑।दा॒नाय॑।शिक्ष॑सि।सः।रा॒यः।पोष॑म्।अ॒श्नु॒ते॒।तम्।त्वा॒।व॒यम्।म॒घ॒ऽव॒न्।इ॒न्द्र॒।गि॒र्व॒णः॒।सु॒तऽव॑न्तः।ह॒वा॒म॒हे॒॥  
क॒दा।च॒न।स्त॒रीः।अ॒सि॒।न।इ॒न्द्र॒।स॒श्च॒सि॒।दा॒शुषे॑।उप॑ऽउप।इत्।नु।म॒घ॒ऽव॒न्।भूयः॑।इत्।नु।ते॒।दान॑म्।दे॒वस्य॑।पृ॒च्य॒ते॒॥  
प्र।यः।न॒न॒क्षे।अ॒भि।ओज॑सा।क्रिवि॑म्।व॒धैः।शुष्ण॑म्।नि॒ऽघो॒षय॑न्।य॒दा।इत्।अस्त॑म्भीत्।प्र॒थय॑न्।अ॒मूम्।दिव॑म्।आत्।इत्।ज॒नि॒ष्ट॒।पार्थि॑वः॥  
यस्य॑।अ॒यम्।विश्वः॑।आर्यः॑।दासः॑।शे॒व॒धि॒ऽपाः।अ॒रिः।ति॒रः।चि॒त्।अ॒र्ये।रुश॑मे।पवी॑रवि।तुभ्य॑।इत्।सः।अ॒ज्य॒ते॒।र॒यिः॥  
तु॒र॒ण्यवः॑।मधु॑ऽमन्तम्।घृ॒त॒ऽश्चुत॑म्।विप्रा॑सः।अ॒र्कम्।आ॒नृ॒चुः॒।अ॒स्मे इति॑।र॒यिः।प॒प्र॒थे॒।वृष्ण्य॑म्।शवः॑।अ॒स्मे इति॑।सु॒वा॒नासः॑।इन्द॑वः॥  
