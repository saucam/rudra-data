

  
पान्त॑म्।आ।वः॒।अन्ध॑सः।इन्द्र॑म्।अ॒भि।प्र।गा॒य॒त॒।वि॒श्व॒ऽसह॑म्।श॒तऽक्र॑तुम्।मंहि॑ष्ठम्।च॒र्ष॒णी॒नाम्॥  
पु॒रु॒ऽहू॒तम्।पु॒रु॒ऽस्तु॒तम्।गा॒था॒न्य॑म्।सन॑ऽश्रुतम्।इन्द्रः॑।इति॑।ब्र॒वी॒त॒न॒॥  
इन्द्रः॑।इत्।नः॒।म॒हाना॑म्।द॒ता।वाजा॑नाम्।नृ॒तुः।म॒हान्।अ॒भि॒ऽज्ञु।आ।य॒म॒त्॥  
अपा॑त्।ऊँ॒ इति॑।शि॒प्री।अन्ध॑सः।सु॒ऽदक्ष॑स्य।प्र॒ऽहो॒षिणः॑।इन्दोः॑।इन्द्रः॑।यव॑ऽआशिरः॥  
तम्।ऊँ॒ इति॑।अ॒भि।प्र।अ॒र्च॒त॒।इन्द्र॑म्।सोम॑स्य।पी॒तये॑।तत्।इत्।हि।अ॒स्य॒।वर्ध॑नम्॥  
अ॒स्य।पी॒त्वा।मदा॑नाम्।दे॒वः।दे॒वस्य॑।ओज॑सा।विश्वा॑।अ॒भि।भुव॑ना।भु॒व॒त्॥  
त्यम्।ऊँ॒ इति॑।वः॒।स॒त्रा॒ऽसह॑म्।विश्वा॑सु।गी॒र्षु।आऽय॑तम्।आ।च्य॒व॒य॒सि॒।ऊ॒तये॑॥  
यु॒ध्मम्।सन्त॑म्।अ॒न॒र्वाण॑म्।सो॒म॒ऽपाम्।अन॑पऽच्युतम्।नर॑म्।अ॒वा॒र्यऽक्र॑तुम्॥  
शिक्ष॑।नः॒।इ॒न्द्र॒।रा॒यः।आ।पु॒रु।वि॒द्वान्।ऋ॒ची॒ष॒म॒।अव॑।नः॒।पार्ये॑।धने॑॥  
अतः॑।चि॒त्।इ॒न्द्र॒।नः॒।उप॑।आ।या॒हि॒।श॒तऽवा॑जया।इ॒षा।स॒हस्र॑ऽवाजया॥  
अया॑म।धीऽव॑तः।धियः॑।अर्व॑त्ऽभिः।श॒क्र॒।गो॒ऽद॒रे॒।जये॑म।पृ॒त्ऽसु।व॒ज्रि॒ऽवः॒॥  
व॒यम्।ऊँ॒ इति॑।त्वा॒।श॒त॒क्र॒तो॒ इति॑ शतऽक्रतो।गावः॑।न।यव॑सेषु।आ।उ॒क्थेषु॑।र॒ण॒या॒म॒सि॒॥  
विश्वा॑।हि।म॒र्त्य॒ऽत्व॒ना।अ॒नु॒ऽका॒मा।श॒त॒क्र॒तो॒ इति॑ शतऽक्रतो।अग॑न्म।व॒ज्रि॒न्।आ॒ऽशसः॑॥  
त्वे इति॑।सु।पु॒त्र॒।श॒व॒सः॒।अवृ॑त्रन्।काम॑ऽकातयः।न।त्वाम्।इ॒न्द्र॒।अति॑।रि॒च्य॒ते॒॥  
सः।नः॒।वृ॒ष॒न्।सनि॑ष्ठया।सम्।घो॒रया॑।द्र॒वि॒त्न्वा।धि॒या।अ॒वि॒ड्ढि॒।पुर॑म्ऽध्या॥  
यः।ते॒।नू॒नम्।श॒त॒क्र॒तो॒ इति॑ शतऽक्रतो।इन्द्र॑।द्यु॒म्निऽत॑मः।मदः॑।तेन॑।नू॒नम्।मदे॑।म॒देः॒॥  
यः।ते॒।चि॒त्रश्र॑वःऽतमः।यः।इ॒न्द्र॒।वृ॒त्र॒हन्ऽत॑मः।यः।ओ॒जः॒ऽदात॑मः।मदः॑॥  
वि॒द्म।हि।यः।ते॒।अ॒द्रि॒ऽवः॒।त्वाऽद॑त्तः।स॒त्य॒।सो॒म॒ऽपाः॒।विश्वा॑सु।द॒स्म॒।कृ॒ष्टिषु॑॥  
इन्द्रा॑य।मद्व॑ने।सु॒तम्।परि॑।स्तो॒भ॒न्तु॒।नः॒।गिरः॑।अ॒र्कम्।अ॒र्च॒न्तु॒।का॒रवः॑॥  
यस्मि॑न्।विश्वाः॑।अधि॑।श्रियः॑।रण॑न्ति।स॒प्त।स॒म्ऽसदः॑।इन्द्र॑म्।सु॒ते।ह॒वा॒म॒हे॒॥  
त्रिऽक॑द्रुकेषु।चेत॑नम्।दे॒वासः॑।य॒ज्ञम्।अ॒त्न॒त॒।तम्।इत्।व॒र्ध॒न्तु॒।नः॒।गिरः॑॥  
आ।त्वा॒।वि॒श॒न्तु॒।इन्द॑वः।स॒मु॒द्रम्ऽइ॑व।सिन्ध॑वः।न।त्वाम्।इ॒न्द्र॒।अति॑।रि॒च्य॒ते॒॥  
वि॒व्यक्थ॑।म॒हि॒ना।वृ॒ष॒न्।भ॒क्षम्।सोम॑स्य।जा॒गृ॒वे॒।यः।इ॒न्द्र॒।ज॒ठरे॑षु।ते॒॥  
अर॑म्।ते॒।इ॒न्द्र॒।कु॒क्षये॑।सोमः॑।भ॒व॒तु॒।वृ॒त्र॒ऽह॒न्।अर॑म्।धाम॑ऽभ्यः।इन्द॑वः॥  
अर॑म्।अश्वा॑य।गा॒य॒ति॒।श्रु॒तऽक॑क्षः।अर॑म्।गवे॑।अर॑म्।इन्द्र॑स्य।धाम्ने॑॥  
अर॑म्।हि।स्म॒।सु॒तेषु॑।नः॒।सोमे॑षु।इ॒न्द्र॒।भूष॑सि।अर॑म्।ते॒।श॒क्र॒।दा॒वने॑॥  
प॒रा॒कात्ता॑त्।चि॒त्।अ॒द्रि॒ऽवः॒।त्वाम्।न॒क्ष॒न्त॒।नः॒।गिरः॑।अर॑म्।ग॒मा॒म॒।ते॒।व॒यम्॥  
ए॒व।हि।असि॑।वी॒र॒ऽयुः।ए॒व।शूरः॑।उ॒त।स्थि॒रः।ए॒व।ते॒।राध्य॑म्।मनः॑॥  
ए॒व।रा॒तिः।तु॒वि॒ऽम॒घ॒।विश्वे॑भिः।धा॒यि॒।धा॒तृऽभिः॑।अध॑।चि॒त्।इ॒न्द्र॒।मे॒।सचा॑॥  
मो इति॑।सु।ब्र॒ह्माऽइ॑व।त॒न्द्र॒युः।भुवः॑।वा॒जा॒ना॒म्।प॒ते॒।मत्स्व॑।सु॒तस्य॑।गोऽम॑तः॥  
मा।नः॒।इ॒न्द्र॒।अ॒भि।आ॒ऽदिशः॑।सूरः॑।अ॒क्तुषु॑।आ।य॒म॒न्।त्वा।यु॒जा।व॒ने॒म॒।तत्॥  
त्वया॑।इत्।इ॒न्द्र॒।यु॒जा।व॒यम्।प्रति॑।ब्रु॒वी॒म॒हि॒।स्पृधः॑।त्वम्।अ॒स्माक॑म्।तव॑।स्म॒सि॒॥  
त्वाम्।इत्।हि।त्वा॒ऽयवः॑।अ॒नु॒ऽनोनु॑वतः।चरा॑न्।सखा॑यः।इ॒न्द्र॒।का॒रवः॑॥  
