

  
प्रऽप्र॑।वः॒।त्रि॒ऽस्तुभ॑म्।इष॑म्।म॒न्दत्ऽवी॑राय।इन्द॑वे।धि॒या।वः॒।मे॒धऽसा॑तये।पु॒र॒म्ऽध्या।आ।वि॒वा॒स॒ति॒॥  
न॒दम्।वः॒।ओद॑तीनाम्।न॒दम्।योयु॑वतीनाम्।पति॑म्।वः॒।अघ्न्या॑नाम्।धे॒नू॒नाम्।इ॒षु॒ध्य॒सि॒॥  
ताः।अ॒स्य॒।सूद॑ऽदोहसः।सोम॑म्।श्री॒ण॒न्ति॒।पृश्न॑यः।जन्म॑न्।दे॒वाना॑म्।विशः॑।त्रि॒षु।आ।रो॒च॒ने।दि॒वः॥  
अ॒भि।प्र।गोऽप॑तिम्।गि॒रा।इन्द्र॑म्।अ॒र्च॒।यथा॑।वि॒दे।सू॒नुम्।स॒त्यस्य॑।सत्ऽप॑तिम्॥  
आ।हर॑यः।स॒सृ॒ज्रि॒रे॒।अरु॑षीः।अधि॑।ब॒र्हिषि॑।यत्र॑।अ॒भि।स॒म्ऽनवा॑महे॥  
इन्द्रा॑य।गावः॑।आ॒ऽशिर॑म्।दु॒दु॒ह्रे।व॒ज्रिणे॑।मधु॑।यत्।सी॒म्।उ॒प॒ऽह्व॒रे।वि॒दत्॥  
उत्।यत्।ब्र॒ध्नस्य॑।वि॒ष्टप॑म्।गृ॒हम्।इन्द्रः॑।च॒।गन्व॑हि।मध्वः॑।पी॒त्वा।स॒चे॒व॒हि॒।त्रिः।स॒प्त।सख्युः॑।प॒दे॥  
अर्च॑त।प्र।अ॒र्च॒त॒।प्रिय॑ऽमेधासः।अर्च॑त।अर्च॑न्तु।पु॒त्र॒काः।उ॒त।पुर॑म्।न।धृ॒ष्णु।अ॒र्च॒त॒॥  
अव॑।स्व॒रा॒ति॒।गर्ग॑रः।गो॒धा।परि॑।स॒नि॒स्व॒न॒त्।पिङ्गा॑।परि॑।च॒नि॒स्क॒द॒त्।इन्द्रा॑य।ब्रह्म॑।उत्ऽय॑तम्॥  
आ।यत्।पत॑न्ति।ए॒न्यः॑।सु॒ऽदुघाः॑।अन॑पऽस्फुरः।अ॒प॒ऽस्फुर॑म्।गृ॒भा॒य॒त॒।सोम॑म्।इन्द्रा॑य।पात॑वे॥  
अपा॑त्।इन्द्रः॑।अपा॑त्।अ॒ग्निः।विश्वे॑।दे॒वाः।अ॒म॒त्स॒त॒।वरु॑णः।इत्।इ॒ह।क्ष॒य॒त्।तम्।आपः॑।अ॒भि।अ॒नू॒ष॒त॒।व॒त्सम्।सं॒शिश्व॑रीःऽइव॥  
सु॒ऽदे॒वः।अ॒सि॒।व॒रु॒ण॒।यस्य॑।ते॒।स॒प्त।सिन्ध॑वः।अ॒नु॒ऽक्षर॑न्ति।का॒कुद॑म्।सू॒र्म्य॑म्।सु॒षि॒राम्ऽइ॑व॥  
यः।व्यती॑न्।अफा॑णयत्।सुऽयु॑क्तान्।उप॑।दा॒शुषे॑।त॒क्वः।ने॒ता।तत्।इत्।वपुः॑।उ॒प॒ऽमा।यः।अमु॑च्यत॥  
अति॑।इत्।ऊँ॒ इति॑।श॒क्रः।अ॒ह॒ते॒।इन्द्रः॑।विश्वाः॑।अति॑।द्विषः॑।भि॒नत्।क॒नीनः॑।ओ॒द॒नम्।प॒च्यमा॑नम्।प॒रः।गि॒रा॥  
अ॒र्भ॒कः।न।कु॒मार॒कः।अधि॑।ति॒ष्ठ॒त्।नव॑म्।रथ॑म्।सः।प॒क्ष॒त्।म॒हि॒षम्।मृ॒गम्।पि॒त्रे।मा॒त्रे।वि॒भु॒ऽक्रतु॑म्॥  
आ।तु।सु॒ऽशि॒प्र॒।द॒म्ऽप॒ते॒।रथ॑म्।ति॒ष्ठ॒।हि॒र॒ण्यय॑म्।अध॑।द्यु॒क्षम्।स॒चे॒व॒हि॒।स॒हस्र॑ऽपादम्।अ॒रु॒षम्।स्व॒स्ति॒ऽगाम्।अ॒ने॒हस॑म्॥  
तम्।घ॒।ई॒म्।इ॒त्था।न॒म॒स्विनः॑।उप॑।स्व॒ऽराज॑म्।आ॒स॒ते॒।अर्थ॑म्।चि॒त्।अ॒स्य॒।सुऽधि॑तम्।यत्।एत॑वे।आ॒ऽव॒र्तय॑न्ति।दा॒वने॑॥  
अनु॑।प्र॒त्नस्य॑।ओक॑सः।प्रि॒यऽमे॑धासः।ए॒षा॒म्।पूर्वा॑म्।अनु॑।प्रऽय॑तिम्।वृ॒क्तऽब॑र्हिषः।हि॒तऽप्र॑यसः।आ॒श॒त॒॥  
