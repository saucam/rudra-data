

  
यथा॑।मनौ॑।विव॑स्वति।सोम॑म्।श॒क्र॒।अपि॑बः।सु॒तम्।यथा॑।त्रि॒ते।छन्दः॑।इ॒न्द्र॒।जुजो॑षसि।आ॒यौ।मा॒द॒य॒से॒।सचा॑॥  
पृष॑ध्रे।मेध्ये॑।मा॒त॒रिश्व॑नि।इन्द्र॑।सु॒वा॒ने।अम॑न्दथाः।यथा॑।सोम॑म्।दश॑ऽशिप्रे।दश॑ऽओण्ये।स्यूम॑ऽरश्मौ।ऋजू॑नसि॥  
यः।उ॒क्था।केव॑ला।द॒धे।यः।सोम॑म्।धृ॒षि॒ता।अपि॑बत्।यस्मै॑।विष्णुः॑।त्रीणि॑।प॒दा।वि॒ऽच॒क्र॒मे।उप॑।मि॒त्रस्य॑।धर्म॑ऽभिः॥  
यस्य॑।त्वम्।इ॒न्द्र॒।स्तोमे॑षु।चा॒कनः॑।वाजे॑।वा॒जि॒न्।श॒त॒क्र॒तो॒ इति॑ शतऽक्रतो।तम्।त्वा॒।व॒यम्।सु॒दुघा॑म्ऽइव।गो॒ऽदुहः॑।जु॒हू॒मसि॑।श्र॒व॒स्यवः॑॥  
यः।नः॒।दा॒ता।सः।नः॒।पि॒ता।म॒हान्।उ॒ग्रः।ई॒शा॒न॒ऽकृत्।अया॑मन्।उ॒ग्रः।म॒घऽवा॑।पु॒रु॒ऽवसुः॑।गोः।अश्व॑स्य।प्र।दा॒तु॒।नः॒॥  
यस्मै॑।त्वम्।व॒सो॒ इति॑।दा॒नाय॑।मंह॑से।सः।रा॒यः।पोष॑म्।इ॒न्व॒ति॒।व॒सु॒ऽयवः॑।वसु॑ऽपतिम्।श॒तऽक्र॑तुम्।स्तोमैः॑।इन्द्र॑म्।ह॒वा॒म॒हे॒॥  
क॒दा।च॒न।प्र।यु॒च्छ॒सि॒।उ॒भे इति॑।नि।पा॒सि॒।जन्म॑नी॒ इति॑।तुरी॑य।आ॒दि॒त्य॒।हव॑नम्।ते॒।इ॒न्द्रि॒यम्।आ।त॒स्थौ॒।अ॒मृत॑म्।दि॒वि॥  
यस्मै॑।त्वम्।म॒घ॒ऽव॒न्।इ॒न्द्र॒।गि॒र्व॒णः॒।शिक्षो॒ इति॑।शिक्ष॑सि।दा॒शुषे॑।अ॒स्माक॑म्।गिरः॑।उ॒त।सु॒स्तु॒तिम्।व॒सो॒ इति॑।क॒ण्व॒ऽवत्।शृ॒णु॒धि॒।हव॑म्॥  
अस्ता॑वि।मन्म॑।पू॒र्व्यम्।ब्रह्म॑।इन्द्रा॑य।वो॒च॒त॒।पू॒र्वीः।ऋ॒तस्य॑।बृ॒ह॒तीः।अ॒नू॒ष॒त॒।स्तो॒तुः।मे॒धाः।अ॒सृ॒क्ष॒त॒॥  
सम्।इन्द्रः॑।रायः॑।बृ॒ह॒तीः।अ॒धू॒नु॒त॒।सम्।क्षो॒णी इति॑।सम्।ऊँ॒ इति॑।सूर्य॑म्।सम्।शु॒क्रासः॑।शुच॑यः।सम्।गोऽआ॑शिरः।सोमाः॑।इन्द्र॑म्।अ॒म॒न्दि॒षुः॒॥  
