

  
द्यु॒म्नी।वा॒म्।स्तोमः॑।अ॒श्वि॒ना॒।क्रिविः॑।न।सेके॑।आ।ग॒त॒म्।मध्वः॑।सु॒तस्य॑।सः।दि॒वि।प्रि॒यः।न॒रा॒।पा॒तम्।गौ॒रौऽइ॑व।इरि॑णे॥  
पिब॑तम्।घ॒र्मम्।मधु॑ऽमन्तम्।अ॒श्वि॒ना॒।आ।ब॒र्हिः।सी॒द॒त॒म्।न॒रा॒।ता।म॒न्द॒सा॒ना।मनु॑षः।दु॒रो॒णे।आ।नि।पा॒च॒म्।वेद॑सा।वयः॑॥  
आ।वा॒म्।विश्वा॑भिः।ऊ॒तिऽभिः॑।प्रि॒यऽमे॑धाः।अ॒हू॒ष॒त॒।ता।व॒र्तिः।या॒त॒म्।उप॑।वृ॒क्तऽब॑र्हिषः।जुष्ट॑म्।य॒ज्ञम्।दिवि॑ष्टिषु॥  
पिब॑तम्।सोम॑म्।मधु॑ऽमन्तम्।अ॒श्वि॒ना॒।आ।ब॒र्हिः।सी॒द॒त॒म्।सु॒ऽमत्।ता।व॒वृ॒धा॒नौ।उप॑।सु॒ऽस्तु॒तिम्।दि॒वः।ग॒न्तम्।गौ॒रौऽइ॑व।इरि॑णम्॥  
आ।नू॒नम्।या॒त॒म्।अ॒श्वि॒ना॒।अश्वे॑भिः।प्रु॒षि॒तप्सु॑ऽभिः।दस्रा॑।हिर॑ण्यवर्तनी॒ इति॒ हिर॑ण्यऽवर्तनी।शु॒भः॒।प॒ती॒ इति॑।पा॒तम्।सोम॑म्।ऋ॒त॒ऽवृ॒धा॒॥  
व॒यम्।हि।वा॒म्।हवा॑महे।वि॒प॒न्यवः॑।विप्रा॑सः।वाज॑ऽसातये।ता।व॒ल्गू इति॑।द॒स्रा।पु॒रु॒ऽदंस॑सा।धि॒या।अश्वि॑ना।श्रु॒ष्टी।आ।ग॒त॒म्॥  
