

  
इन्द्रः॑।सु॒तेषु॑।सोमे॑षु।क्रतु॑म्।पु॒नी॒ते॒।उ॒क्थ्य॑म्।वि॒दे।वृ॒धस्य॑।दक्ष॑सः।म॒हान्।हि।सः॥  
सः।प्र॒थ॒मे।विऽओ॑मनि।दे॒वाना॑म्।सद॑ने।वृ॒धः।सु॒ऽपा॒रः।सु॒श्रवः॑ऽतमः।सम्।अ॒प्सु॒ऽजित्॥  
तम्।अ॒ह्वे॒।वाज॑ऽसातये।इन्द्र॑म्।भरा॑य।शु॒ष्मिण॑म्।भव॑।नः॒।सु॒म्ने।अन्त॑मः।सखा॑।वृ॒धे॥  
इ॒यम्।ते॒।इ॒न्द्र॒।गि॒र्व॒णः॒।रा॒तिः।क्ष॒र॒ति॒।सु॒न्व॒तः।म॒न्दा॒नः।अ॒स्य।ब॒र्हिषः॑।वि।रा॒ज॒सि॒॥  
नू॒नम्।तत्।इ॒न्द्र॒।द॒द्धि॒।नः॒।यत्।त्वा॒।सु॒न्वन्तः॑।ईम॑हे।र॒यिम्।नः॒।चि॒त्रम्।आ।भ॒र॒।स्वः॒ऽविद॑म्॥  
स्तो॒ता।यत्।ते॒।विऽच॑र्षणिः।अ॒ति॒ऽप्र॒श॒र्धय॑त्।गिरः॑।व॒याःऽइ॑व।अनु॑।रो॒ह॒ते॒।जु॒षन्त॑।यत्॥  
प्र॒त्न॒ऽवत्।ज॒न॒य॒।गिरः॑।शृ॒णु॒धि।ज॒रि॒तुः।हव॑म्।मदे॑ऽमदे।व॒व॒क्षि॒थ॒।सु॒ऽकृत्व॑ने॥  
क्रीळ॑न्ति।अ॒स्य॒।सू॒नृताः॑।आपः॑।न।प्र॒ऽवता॑।य॒तीः।अ॒या।धि॒या।यः।उ॒च्यते॑।पतिः॑।दि॒वः॥  
उ॒तो इति॑।पतिः॑।यः।उ॒च्यते॑।कृ॒ष्टी॒नाम्।एकः॑।इत्।व॒शी।न॒मः॒ऽवृ॒धैः।अ॒व॒स्युऽभिः॑।सु॒ते।र॒ण॒॥  
स्तु॒हि।श्रु॒तम्।वि॒पः॒ऽचित॑म्।हरी॒ इति॑।यस्य॑।प्र॒ऽस॒क्षिणा॑।गन्ता॑रा।दा॒शुषः॑।गृ॒हम्।न॒म॒स्विनः॑॥  
तू॒तु॒जा॒नः।म॒हे॒ऽम॒ते।अश्वे॑भिः।प्रु॒षि॒तप्सु॑ऽभिः।आ।या॒हि॒।य॒ज्ञम्।आ॒शुऽभिः॑।शम्।इत्।हि।ते॒॥  
इन्द्र॑।श॒वि॒ष्ठ॒।स॒त्ऽप॒ते॒।र॒यिम्।गृ॒णत्ऽसु॑।धा॒र॒य॒।श्रवः॑।सू॒रिऽभ्यः॑।अ॒मृत॑म्।व॒सु॒ऽत्व॒नम्॥  
हवे॑।त्वा॒।सूरे॑।उत्ऽइ॑ते।हवे॑।म॒ध्यन्दि॑ने।दि॒वः।जु॒षा॒णः।इ॒न्द्र॒।सप्ति॑ऽभिः।नः॒।आ।ग॒हि॒॥  
आ।तु।ग॒हि॒।प्र।तु।द्र॒व॒।मत्स्व॑।सु॒तस्य॑।गोऽम॑तः।तन्तु॑म्।त॒नु॒ष्व॒।पू॒र्व्यम्।यथा॑।वि॒दे॥  
यत्।श॒क्र॒।असि॑।प॒रा॒ऽवति॑।यत्।अ॒र्वा॒ऽवति॑।वृ॒त्र॒ऽह॒न्।यत्।वा॒।स॒मु॒द्रे।अन्ध॑सः।अ॒वि॒ता।इत्।अ॒सि॒॥  
इन्द्र॑म्।व॒र्ध॒न्तु॒।नः॒।गिरः॑।इन्द्र॑म्।सु॒तासः॑।इन्द॑वः।इन्द्रे॑।ह॒विष्म॑तीः।विशः॑।अ॒रा॒णि॒षुः॒॥  
तम्।इत्।विप्राः॑।अ॒व॒स्यवः॑।प्र॒वत्व॑तीभिः।ऊ॒तिऽभिः॑।इन्द्र॑म्।क्षो॒णीः।अ॒व॒र्ध॒य॒न्।व॒याःऽइ॑व॥  
त्रिऽक॑द्रुकेषु।चेत॑नम्।दे॒वासः॑।य॒ज्ञम्।अ॒त्न॒त॒।तम्।इत्।व॒र्ध॒न्तु॒।नः॒।गिरः॑।स॒दाऽवृ॑धम्॥  
स्तो॒ता।यत्।ते॒।अनु॑ऽव्रतः।उ॒क्थानि॑।ऋ॒तु॒ऽथा।द॒धे।शुचिः॑।पा॒व॒कः।उ॒च्य॒ते॒।सः।अद्भु॑तः॥  
तत्।इत्।रु॒द्रस्य॑।चे॒त॒ति॒।य॒ह्वम्।प्र॒त्नेषु॑।धाम॑ऽसु।मनः॑।यत्र॑।वि।तत्।द॒धुः।विऽचे॑तसः॥  
यदि॑।मे॒।स॒ख्यम्।आ॒ऽवरः॑।इ॒मस्य॑।पा॒हि॒।अन्ध॑सः।येन॑।विश्वाः॑।अति॑।द्विषः॑।अता॑रिम॥  
क॒दा।ते॒।इ॒न्द्र॒।गि॒र्व॒णः॒।स्तो॒ता।भ॒वा॒ति॒।शम्ऽत॑मः।क॒दा।नः॒।गव्ये॑।अश्व्ये॑।वसौ॑।द॒धः॒॥  
उ॒त।ते॒।सुऽस्तु॑ता।हरी॒ इति॑।वृष॑णा।व॒ह॒तः॒।रथ॑म्।अ॒जु॒र्यस्य॑।म॒दिन्ऽत॑मम्।यम्।ईम॑हे॥  
तम्।ई॒म॒हे॒।पु॒रु॒ऽस्तु॒तम्।य॒ह्वम्।प्र॒त्नाभिः॑।ऊ॒तिऽभिः॑।नि।ब॒र्हिषि॑।प्रि॒ये।स॒द॒त्।अध॑।द्वि॒ता॥  
वर्ध॑स्व।सु।पु॒रु॒ऽस्तु॒त॒।ऋषि॑ऽस्तुताभिः।ऊ॒तिऽभिः॑।धु॒क्षस्व॑।पि॒प्युषी॑म्।इष॑म्।अव॑।च॒।नः॒॥  
इन्द्र॑।त्वम्।अ॒वि॒ता।इत्।अ॒सि॒।इ॒त्था।स्तु॒व॒तः।अ॒द्रि॒ऽवः॒।ऋ॒तात्।इ॒य॒र्मि॒।ते॒।धिय॑म्।म॒नः॒ऽयुज॑म्॥  
इ॒ह।त्या।स॒ध॒ऽमाद्या॑।यु॒जा॒नः।सोम॑ऽपीतये।हरी॒ इति॑।इ॒न्द्र॒।प्र॒तद्व॑सू॒ इर्ति॑ प्र॒तत्ऽव॑सू।अ॒भि।स्व॒र॒॥  
अ॒भि।स्व॒र॒न्तु॒।ये।तव॑।रु॒द्रासः॑।स॒क्ष॒त॒।श्रिय॑म्।उ॒तो इति॑।म॒रुत्व॑तीः।विशः॑।अ॒भि।प्रयः॑॥  
इ॒माः।अ॒स्य॒।प्रऽतू॑र्तयः।प॒दम्।जु॒ष॒न्त॒।यत्।दि॒वि।नाभा॑।य॒ज्ञस्य॑।सम्।द॒धुः॒।यथा॑।वि॒दे॥  
अ॒यम्।दी॒र्घाय॑।चक्ष॑से।प्राचि॑।प्र॒ऽय॒ति।अ॒ध्व॒रे।मिमी॑ते।य॒ज्ञम्।आ॒नु॒षक्।वि॒ऽचक्ष्य॑॥  
वृषा॑।अ॒यम्।इ॒न्द्र॒।ते॒।रथः॑।उ॒तो इति॑।ते॒।वृष॑णा।हरी॒ इति॑।वृषा॑।त्वम्।श॒त॒ऽक्र॒तो॒ इति॑ शतऽक्रतो।वृषा॑।हवः॑॥  
वृषा॑।ग्रावा॑।वृषा॑।मदः॑।वृषा॑।सोमः॑।अ॒यम्।सु॒तः।वृषा॑।य॒ज्ञः।यम्।इन्व॑सि।वृषा॑।हवः॑॥  
वृषा॑।त्वा॒।वृष॑णम्।हुवे॑।वज्रि॑न्।चि॒त्राभिः॑।ऊ॒तिऽभिः॑।व॒वन्थ॑।हि।प्रति॑ऽस्तुतिम्।वृषा॑।हवः॑॥  
