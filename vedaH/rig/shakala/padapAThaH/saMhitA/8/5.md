

  
दू॒रात्।इ॒हऽइ॑व।यत्।स॒ती।अ॒रु॒णऽप्शुः।अशि॑श्वितत्।वि।भा॒नुम्।वि॒श्वधा॑।अ॒त॒न॒त्॥  
नृ॒ऽवत्।द॒स्रा॒।म॒नः॒ऽयुजा॑।रथे॑न।पृ॒थु॒ऽपाज॑सा।सचे॑थे॒ इति॑।अ॒श्वि॒ना॒।उ॒षस॑म्॥  
यु॒वाभ्या॑म्।वा॒जि॒नी॒व॒सू॒ इति॑ वाजिनीऽवसू।प्रति॑।स्तोमाः॑।अ॒दृ॒क्ष॒त॒।वाच॑म्।दू॒तः।यथा॑।ओ॒हि॒षे॒॥  
पु॒रु॒ऽप्रि॒या।नः॒।ऊ॒तये॑।पु॒रु॒ऽम॒न्द्रा।पु॒रु॒वसू॑ इति॑ पु॒रु॒ऽवसू॑।स्तु॒षे।कण्वा॑सः।अ॒श्विना॑॥  
मंहि॑ष्ठा।वा॒ज॒ऽसात॑मा।इ॒षय॑न्ता।शु॒भः।पती॒ इति॑।गन्ता॑रा।दा॒शुषः॑।गृ॒हम्॥  
ता।सु॒ऽदे॒वाय॑।दा॒शुषे॑।सु॒ऽमे॒धाम्।अवि॑ऽतारिणीम्।घृ॒तैः।गव्यू॑तिम्।उ॒क्ष॒त॒म्॥  
आ।नः॒।स्तोम॑म्।उप॑।द्र॒वत्।तूय॑म्।श्ये॒नेभिः॑।आ॒शुऽभिः॑।या॒तम्।अश्वे॑भिः।अ॒श्वि॒ना॒॥  
येभिः॑।ति॒स्रः।प॒रा॒ऽवतः॑।दि॒वः।विश्वा॑नि।रो॒च॒ना।त्रीन्।अ॒क्तून्।प॒रि॒ऽदीय॑थः॥  
उ॒त।नः॒।गोऽम॑तीः।इषः॑।उ॒त।सा॒तीः।अ॒हः॒ऽवि॒दा॒।वि।प॒थः।सा॒तये॑।सि॒त॒म्॥  
आ।नः॒।गोऽम॑न्तम्।अ॒श्वि॒ना॒।सु॒ऽवीर॑म्।सु॒ऽरथ॑म्।र॒यिम्।वो॒ळ्हम्।अश्व॑ऽवतीः।इषः॑॥  
वा॒वृ॒धा॒ना।शु॒भः॒।प॒ती॒ इति॑।दस्रा॑।हिर॑ण्यऽवर्तनी॒ इति॒ हिर॑ण्यऽवर्तनी।पिब॑तम्।सो॒म्यम्।मधु॑॥  
अ॒स्मभ्य॑म्।वा॒जि॒नी॒व॒सू॒ इति॑ वाजिनीऽवसू।म॒घव॑त्ऽभ्यः।च॒।स॒ऽप्रथः॑।छ॒र्दिः।य॒न्त॒म्।अदा॑भ्यम्॥  
नि।सु।ब्रह्म॑।जना॑नाम्।या।अवि॑ष्टम्।तूय॑म्।आ।ग॒त॒म्।मो इति॑।सु।अ॒न्यान्।उप॑।अ॒र॒त॒म्॥  
अ॒स्य।पि॒ब॒त॒म्।अ॒श्वि॒ना॒।यु॒वम्।मद॑स्य।चा॒रु॑णः।मध्वः॑।रा॒तस्य॑।धि॒ष्ण्या॒॥  
अ॒स्मे इति॑।आ।व॒ह॒त॒म्।र॒यिम्।श॒तऽव॑न्तम्।स॒ह॒स्रिण॑म्।पु॒रु॒ऽक्षुम्।वि॒श्वऽधा॑यसम्॥  
पु॒रु॒ऽत्रा।चि॒त्।हि।वा॒म्।न॒रा॒।वि॒ऽह्वय॑न्ते।म॒नी॒षिणः॑।वा॒घत्ऽभिः॑।अ॒श्वि॒ना॒।आ।ग॒त॒म्॥  
जना॑सः।वृ॒क्तऽब॑र्हिषः।ह॒विष्म॑न्तः।अ॒र॒म्ऽकृतः॑।यु॒वाम्।ह॒व॒न्ते॒।अ॒श्वि॒ना॒॥  
अस्माक॑म्।अ॒द्य।वा॒म्।अ॒यम्।स्तोमः॑।वाहि॑ष्ठः।अन्त॑मः।यु॒वाभ्या॑म्।भू॒तु॒।अ॒श्वि॒ना॒॥  
यः।ह॒।वा॒म्।मधु॑नः।दृतिः॑।आऽहि॑तः।र॒थ॒ऽचर्ष॑णे।ततः॑।पि॒ब॒त॒म्।अ॒श्वि॒ना॒॥  
तेन॑।नः॒।वा॒जि॒नी॒व॒सू॒ इति॑ वाजिनीऽवसू।पश्वे॑।तो॒काय॑।शम्।गवे॑।वह॑तम्।पीव॑रीः।इषः॑॥  
उ॒त।नः॒।दि॒व्याः।इषः॑।उ॒त।सिन्धू॑न्।अ॒हः॒ऽवि॒दा॒।अप॑।द्वारा॑ऽइव।व॒र्ष॒थः॒॥  
क॒दा।वा॒म्।तौ॒ग्र्यः।वि॒ध॒त्।स॒मु॒द्रे।ज॒हि॒तः।न॒रा॒।यत्।वा॒म्।रथः॑।विऽभिः॑।पता॑त्॥  
यु॒वम्।कण्वा॑य।ना॒स॒त्या॒।अपि॑ऽरिप्ताय।ह॒र्म्ये।शश्व॑त्।ऊ॒तीः।द॒श॒स्य॒थः॒॥  
ताभिः॑।आ।या॒त॒म्।ऊ॒तिऽभिः॑।नव्य॑सीभिः।सु॒श॒स्तिऽभिः॑।यत्।वा॒म्।वृ॒ष॒ण्व॒सू॒ इति॑ वृषण्ऽवसू।हु॒वे॥  
यथा॑।चि॒त्।कण्व॑म्।आव॑तम्।प्रि॒यऽमे॑धम्।उ॒प॒ऽस्तु॒तम्।अत्रि॑म्।शि॒ञ्जार॑म्।अ॒श्वि॒ना॒॥  
यथा॑।उ॒त।कृत्व्ये॑।धने॑।अं॒शुम्।गोषु॑।अ॒गस्त्य॑म्।यथा॑।वाजे॑षु।सोभ॑रिम्॥  
एताव॑त्।वा॒म्।वृ॒ष॒ण्व॒सू॒ इति॑ वृषण्ऽवसू।अतः॑।वा॒।भूयः॑।अ॒श्वि॒ना॒।गृ॒णन्तः॑।सु॒म्नम्।ई॒म॒हे॒॥  
रथ॑म्।हिर॑ण्यऽवन्धुरम्।हिर॑ण्यऽअभीशुम्।अ॒श्वि॒ना॒।आ।हि।स्थाथः॑।दि॒वि॒ऽस्पृश॑म्॥  
हि॒र॒ण्ययी॑म्।वा॒म्।रभिः॑।ई॒षा।अक्षः॑।हि॒र॒ण्ययः॑।उ॒भा।च॒क्रा।हि॒र॒ण्यया॑॥  
तेन॑।नः॒।वा॒जि॒नी॒व॒सू॒ इति॑ वाजिनीऽवसू।प॒रा॒ऽवतः॑।चि॒त्।आ।ग॒त॒म्।उप॑।इ॒माम्।सु॒ऽस्तु॒तिम्।मम॑॥  
आ।व॒हे॒थे॒ इति॑।प॒रा॒कात्।पू॒र्वीः।अ॒श्नन्तौ॑।अ॒श्वि॒ना॒।इषः॑।दासीः॑।अ॒म॒र्त्या॒॥  
आ।नः॒।द्यु॒मैः।आ।श्रवः॑ऽभिः।आ।रा॒या।या॒त॒म्।अ॒श्वि॒ना॒।पुरु॑ऽचन्द्रा।नास॑त्या॥  
आ।इ॒ह।वा॒म्।प्रु॒षि॒तऽप्स॑वः।वयः॑।व॒ह॒न्तु॒।प॒र्णिनः॑।अच्छ॑।सु॒ऽअ॒ध्व॒रम्।जन॑म्॥  
रथ॑म्।वा॒म्।अनु॑ऽगायसम्।य।इ॒षा।वर्त॑ते।स॒ह।न।च॒क्रम्।अ॒भि।बा॒ध॒ते॒॥  
हि॒र॒ण्यये॑न।रथे॑न।द्र॒वत्पा॑णिऽभिः।अश्वैः॑।धीऽज॑वना।नास॑त्या॥  
यु॒वम्।मृ॒गम्।जा॒गृ॒ऽवांसम्।स्वद॑थः।वा॒।वृ॒ष॒ण्व॒सू॒ इति॑ वृषण्ऽवसू।ता।नः॒।पृ॒ङ्क्त॒म्।इ॒षा।र॒यिम्॥  
ता।मे॒।अ॒श्वि॒ना॒।स॒नी॒नाम्।वि॒ध्यात॑म्।नवा॑नाम्।यथा॑।चि॒त्।चै॒द्यः।क॒शुम्।श॒तम्।उष्ट्रा॑नाम्।दद॑त्।स॒हस्रा॑।दश॑।गोना॑म्॥  
यः।मे॒।हिर॑ण्यऽसन्दृशः।दश॑।राज्ञः॒।अमं॑हत।अ॒धः॒ऽप॒दाः।इत्।चै॒द्यस्य॑।कृ॒ष्टयः॑।च॒र्म॒ऽम्नाः।अ॒भितः॑।जनाः॑॥  
माकिः॑।ए॒ना।प॒था।गा॒द्येन॑।इ॒मे।यन्ति॑।चे॒दयः॑।अ॒न्यः।न।इत्।सू॒रिः।ओह॑ते।भू॒र्द॒ाव॑त्ऽतरः॑।जनः॑॥  
