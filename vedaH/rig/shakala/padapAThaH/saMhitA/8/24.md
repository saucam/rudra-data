

  
सखा॑यः।आ।शि॒षा॒म॒हि॒।ब्रह्म॑।इन्द्रा॑य।व॒ज्रिणे॑।स्तु॒षे।ऊँ॒ इति॑।सु।वः॒।नृऽत॑माय।धृ॒ष्णवे॑॥  
शव॑सा।हि।असि॑।श्रु॒तः।वृ॒त्र॒ऽहत्ये॑न।वृ॒त्र॒ऽहा।म॒घैः।म॒घोनः॑।अति॑।शू॒र॒।दा॒श॒सि॒॥  
सः।नः॒।स्तवा॑नः।आ।भ॒र॒।र॒यिम्।चि॒त्रश्र॑वःऽतमम्।नि॒रे॒के।चि॒त्।यः।ह॒रि॒ऽवः॒।वसुः॑।द॒दिः॥  
आ।नि॒रे॒कम्।उ॒त।प्रि॒यम्।इन्द्र॑।दर्षि॑।जना॑नाम्।धृ॒ष॒ता।धृ॒ष्णो॒ इति॑।स्तव॑मानः।आ।भ॒र॒॥  
न।ते॒।स॒व्यम्।न।दक्षि॑णम्।हस्त॑म्।व॒र॒न्ते॒।आ॒ऽमुरः॑।न।प॒रि॒ऽबाधः॑।ह॒रि॒ऽवः॒।गोऽइ॑ष्टिषु॥  
आ।त्वा॒।गोभिः॑ऽइव।व्र॒जम्।गीः॒ऽभिः।ऋ॒णो॒मि॒।अ॒द्रि॒ऽवः॒।आ।स्म॒।काम॑म्।ज॒रि॒तुः।आ।मनः॑।पृ॒ण॒॥  
विश्वा॑नि।वि॒श्वऽम॑नसः।धि॒या।नः॒।वृ॒त्र॒ह॒न्ऽत॒म॒।उग्र॑।प्र॒ने॒त॒रिति॑ प्रऽनेतः।अधि॑।सु।व॒सो॒ इति॑।ग॒हि॒॥  
व॒यम्।ते॒।अ॒स्य।वृ॒त्र॒ऽह॒न्।वि॒द्याम॑।शू॒र॒।नव्य॑सः।वसोः॑।स्पा॒र्हस्य॑।पु॒रु॒ऽहू॒त॒।राध॑सः॥  
इन्द्र॑।यथा॑।हि।अस्ति॑।ते॒।अप॑रिऽइतम्।नृ॒तो॒ इति॑।शवः॑।अमृ॑क्ता।रा॒तिः।पु॒रु॒ऽहू॒त॒।दा॒शुषे॑॥  
आ।वृ॒ष॒स्व॒।म॒हा॒ऽम॒ह॒।म॒हे।नृ॒ऽत॒म॒।राध॑से।दृ॒ळ्हः।चि॒त्।दृ॒ह्य॒।म॒घ॒ऽव॒न्।म॒घत्त॑ये॥  
नु।अ॒न्यत्र॑।चि॒त्।अ॒द्रि॒ऽवः॒।त्वत्।नः॑।ज॒ग्मुः॒।आ॒ऽशसः॑।मघ॑ऽवन्।श॒ग्धि।तव॑।तत्।नः॒।ऊ॒तिऽभिः॑॥  
न॒हि।अ॒ङ्ग।नृ॒तो॒ इति॑।त्वत्।अ॒न्यम्।वि॒न्दामि॑।राध॑से।रा॒ये।द्यु॒म्नाय॑।शव॑से।च॒।गि॒र्व॒णः॒॥  
आ।इन्दु॑म्।इन्द्रा॑य।सि॒ञ्च॒त॒।पिबा॑ति।सो॒म्यम्।मधु॑।प्र।राध॑सा।चो॒द॒या॒ते॒।म॒हि॒ऽत्व॒ना॥  
उपो॒ इति॑।हरी॑णाम्।पति॑म्।दक्ष॑म्।पृ॒ञ्चन्त॑म्।अ॒ब्र॒व॒म्।नू॒नम्।श्रु॒धि॒।स्तु॒व॒तः।अ॒श्व्यस्य॑॥  
न॒हि।अ॒ङ्ग।पु॒रा।च॒न।ज॒ज्ञे।वी॒रऽत॑रः।त्वत्।नकिः॑।रा॒या।न।ए॒वऽथा॑।न।भ॒न्दना॑॥  
आ।इत्।ऊँ॒ इति॑।मध्वः॑।म॒दिन्ऽत॑रम्।सि॒ञ्च।वा॒।अ॒ध्व॒र्यो॒ इति॑।अन्ध॑सः।ए॒व।हि।वी॒रः।स्तव॑ते।स॒दाऽवृ॑धः॥  
इन्द्र॑।स्था॒तः॒।ह॒री॒णा॒म्।नकिः॑।ते॒।पू॒र्व्यऽस्तु॑तिम्।उत्।आ॒नं॒श॒।शव॑सा।न।भ॒न्दना॑॥  
तम्।वः॒।वाजा॑नाम्।पति॑म्।अहू॑महि।श्र॒व॒स्यवः॑।अप्रा॑युऽभिः।य॒ज्ञेभिः॑।व॒वृ॒धेन्य॑म्॥  
एतो॒ इति॑।नु।इन्द्र॑म्।स्तवा॑म।सखा॑यः।स्तोम्य॑म्।नर॑म्।कृ॒ष्टीः।यः।विश्वाः॑।अ॒भि।अस्ति॑।एकः॑।इत्॥  
अगो॑ऽरुधाय।गो॒ऽइषे॑।द्यु॒क्षाय॑।दस्म्य॑म्।वचः॑।घृ॒तात्।स्वादी॑यः।मधु॑नः।च॒।वो॒च॒त॒॥  
यस्य॑।अमि॑तानि।वी॒र्या॑।न।राधः॑।परि॑ऽएतवे।ज्योतिः॑।न।विश्व॑म्।अ॒भि।अस्ति॑।दक्षि॑णा॥  
स्तु॒हि।इन्द्र॑म्।व्य॒श्व॒ऽवत्।अनू॑र्मिम्।वा॒जिन॑म्।यम॑म्।अ॒र्यः।गय॑म्।मंह॑मानम्।वि।दा॒शुषे॑॥  
ए॒व।नू॒नम्।उप॑।स्तु॒हि॒।वैय॑श्व।द॒श॒मम्।नव॑म्।सुऽवि॑द्वांसम्।च॒र्कृत्य॑म्।च॒रणी॑नाम्॥  
वेत्थ॑।हि।निःऽऋ॑तीनाम्।वज्र॑ऽहस्त।प॒रि॒ऽवृज॑म्।अहः॑ऽअहः।शु॒न्ध्युः।प॑रि॒पदा॑म्ऽइव॥  
तत्।इ॒न्द्र॒।अवः॑।आ।भ॒र॒।येन॑।दं॒सि॒ष्ठ॒।कृत्व॑ने।द्वि॒ता।कुत्सा॑य।शि॒श्न॒थः॒।नि।चो॒द॒य॒॥  
तम्।ऊँ॒ इति॑।त्वा॒।नू॒नम्।ई॒म॒हे॒।नव्य॑म्।दं॒सि॒ष्ठ॒।सन्य॑से।सः।त्वम्।नः॒।विश्वाः॑।अ॒भिऽमा॑तीः।स॒क्षणिः॑॥  
यः।ऋक्षा॑त्।अंह॑सः।मु॒चत्।यः।वा॒।आर्या॑त्।स॒प्त।सिन्धु॑षु।वधः॑।दा॒सस्य॑।तु॒वि॒ऽनृ॒म्ण॒।नी॒न॒मः॒॥  
यथा॑।व॒रो॒ इति॑।सु॒ऽसाम्णे॑।स॒निऽभ्यः॑।आ।अव॑हः।र॒यिम्।विऽअ॑श्वेभ्यः।सु॒ऽभ॒गे॒।वा॒जि॒नी॒ऽव॒ति॒॥  
आ।ना॒र्यस्य॑।दक्षि॑णा।विऽअ॑श्वान्।ए॒तु॒।सो॒मिनः॑।स्थू॒रम्।च॒।राधः॑।श॒तऽव॑त्।स॒हस्र॑ऽवत्॥  
यत्।त्वा॒।पृ॒च्छात्।ई॒जा॒नः।कु॒ह॒या।कु॒ह॒या॒ऽकृ॒ते॒।ए॒षः।अप॑ऽश्रितः।व॒लः।गो॒ऽम॒तीम्।अव॑।ति॒ष्ठ॒ति॒॥  
