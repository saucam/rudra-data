

  
तरः॑ऽभिः।वः॒।वि॒दत्ऽव॑सुम्।इन्द्र॑म्।स॒ऽबाधः॑।ऊ॒तये॑।बृ॒हत्।गाय॑न्तः।सु॒तऽसो॑मे।अ॒ध्व॒रे।हु॒वे।भर॑म्।न।का॒रिण॑म्॥  
न।यम्।दु॒ध्राः।वर॑न्ते।न।स्थि॒राः।मुरः॑।मदे॑।सु॒ऽशि॒प्रम्।अन्ध॑सः।यः।आ॒ऽदृत्य॑।श॒श॒मा॒नाय॑।सु॒न्व॒ते।दाता॑।ज॒रि॒त्रे।उ॒क्थ्य॑म्॥  
यः।श॒क्रः।मृ॒क्षः।अश्व्यः॑।यः।वा॒।कीजः॑।हि॒र॒ण्ययः॑।सः।ऊ॒र्वस्य॑।रे॒ज॒य॒ति॒।अप॑ऽवृतिम्।इन्द्रः॑।गव्य॑स्य।वृ॒त्र॒ऽहा॥  
निखा॑तम्।चि॒त्।यः।पु॒रु॒ऽस॒म्भृ॒तम्।वसु॑।उत्।इत्।वप॑ति।दा॒शुषे॑।व॒ज्री।सु॒ऽशि॒प्रः।हरि॑ऽअश्वः।इत्।क॒र॒त्।इन्द्रः॑।क्रत्वा॑।यथा॑।वश॑त्॥  
यत्।व॒वन्थ॑।पु॒रु॒ऽस्तु॒त॒।पु॒रा।चि॒त्।शू॒र॒।नृ॒णाम्।व॒यम्।तत्।ते॒।इ॒न्द्र॒।सम्।भ॒रा॒म॒सि॒।य॒ज्ञम्।उ॒क्थम्।तु॒रम्।वचः॑॥  
सचा॑।सोमे॑षु।पु॒रु॒ऽहू॒त॒।व॒ज्रि॒ऽवः॒।मदा॑य।द्यु॒क्ष॒।सो॒म॒ऽपाः॒।त्वम्।इत्।हि।ब्र॒ह्म॒ऽकृते॑।काम्य॑म्।वसु॑।देष्ठः॑।सु॒न्व॒ते।भुवः॑॥  
व॒यम्।ए॒न॒म्।इ॒दा।ह्यः।अपी॑पेम।इ॒ह।व॒ज्रिण॑म्।तस्मै॑।ऊँ॒ इति॑।अ॒द्य।स॒म॒ना।सु॒तम्।भ॒र॒।आ।नू॒नम्।भू॒ष॒त॒।श्रु॒ते॥  
वृकः॑।चि॒त्।अ॒स्य॒।वा॒र॒णः।उ॒रा॒ऽमथिः॑।आ।व॒युने॑षु।भू॒ष॒ति॒।सः।इ॒मम्।नः॒।स्तोम॑म्।जु॒जु॒षा॒णः।आ।ग॒हि॒।इन्द्र॑।प्र।चि॒त्रया॑।धि॒या॥  
कत्।ऊँ॒ इति॑।नु।अ॒स्य॒।अकृ॑तम्।इन्द्र॑स्य।अ॒स्ति॒।पौंस्य॑म्।केनो॒ इति॑।नु।क॒म्।श्रोम॑तेन।न।शि॒श्रु॒वे॒।ज॒नुषः॑।परि॑।वृ॒त्र॒ऽहा॥  
कत्।ऊँ॒ इति॑।म॒हीः।अधृ॑ष्टाः।अ॒स्य॒।तवि॑षीः।कत्।ऊँ॒ इति॑।वृ॒त्र॒ऽघ्नः।अस्तृ॑तम्।इन्द्रः॑।विश्वा॑न्।बे॒क॒ऽनाटा॑न्।अ॒हः॒ऽदृषः॑।उ॒त।क्रत्वा॑।प॒णीन्।अ॒भि॥  
व॒यम्।घ॒।ते॒।अपू॑र्व्या।इन्द्र॑।ब्रह्मा॑णि।वृ॒त्र॒ऽह॒न्।पु॒रु॒ऽतमा॑सः।पु॒रु॒ऽहू॒त॒।व॒ज्रि॒ऽवः॒।भृ॒ति॑म्।न।प्र।भ॒रा॒म॒सि॒॥  
पू॒र्वीः।चि॒त्।हि।त्वे इति॑।तु॒वि॒ऽकू॒र्मि॒न्।आ॒ऽशसः॑।हव॑न्ते।इ॒न्द्र॒।ऊ॒तयः॑।ति॒रः।चि॒त्।अ॒र्यः।स॒व॒ना।व॒सो॒ इति॑।ग॒हि॒।शवि॑ष्ठ।श्रु॒धि।मे॒।हव॑म्॥  
व॒यम्।घ॒।ते॒।त्वे इति॑।इत्।ऊँ॒ इति॑।इन्द्र॑।विप्राः॑।अपि॑।स्म॒सि॒।न॒हि।त्वत्।अ॒न्यः।पु॒रु॒ऽहू॒त॒।कः।च॒न।मघ॑ऽवन्।अस्ति॑।म॒र्डि॒ता॥  
त्वम्।नः॒।अ॒स्याः।अम॑तेः।उ॒त।क्षु॒धः।अ॒भिऽश॑स्तेः।अव॑।स्पृ॒धि॒।त्वम्।नः॒।ऊ॒ती।तव॑।चि॒त्रया॑।धि॒या।शिक्ष॑।श॒चि॒ष्ठ॒।गा॒तु॒ऽवित्॥  
सोमः॑।इत्।वः॒।सु॒तः।अ॒स्तु॒।कल॑यः।मा।बि॒भी॒त॒न॒।अप॑।इत्।ए॒षः ध्व॒स्मा।अ॒य॒ति॒।स्व॒यम्।घ॒।ए॒षः।अप॑।अ॒य॒ति॒॥  
