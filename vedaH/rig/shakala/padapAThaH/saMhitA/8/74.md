

  
वि॒शःऽवि॑सः।वः॒।अति॑थिम्।वा॒ज॒ऽयन्तः॑।पु॒रु॒ऽप्रि॒यम्।अ॒ग्निम्।वः॒।दुर्य॑म्।वचः॑।स्तु॒षे।शू॒षस्य॑।मन्म॑ऽभिः॥  
यम्।जना॑सः।ह॒विष्म॑न्तः।मि॒त्रम्।न।स॒र्पिःऽआ॑सुतिम्।प्र॒ऽशंस॑न्ति।प्रश॑स्तिऽभिः॥  
पन्या॑सम्।जा॒तऽवे॑दसम्।यः।दे॒वऽता॑ति।उत्ऽय॑ता।ह॒व्यानि॑।ऐर॑यत्।दि॒वि॥  
आ।अ॒ग॒न्म॒।वृ॒त्र॒हन्ऽत॑मम्।ज्येष्ठ॑म्।अ॒ग्निम्।आन॑वम्।यस्य॑।श्रु॒तर्वा॑।बृ॒हन्।आ॒र्क्षः।अनी॑के।एध॑ते॥  
अ॒मृत॑म्।जा॒तऽवे॑दसम्।ति॒रः।तमां॑सि।द॒र्श॒तम्।घृ॒तऽआ॑हवनम्।ईड्य॑म्॥  
स॒ऽबाधः॑।यम्।जनाः॑।इ॒मे।अ॒ग्निम्।ह॒व्येभिः॑।ईळ॑ते।जुह्वा॑नासः।य॒तऽस्रु॑चः॥  
इ॒यम्।ते॒।नव्य॑सी।म॒तिः।अग्ने॑।अधा॑यि।अ॒स्मत्।आ।मन्द्र॑।सुऽजा॑त।सुक्र॑तो॒ इति॒ सुऽक्र॑तो।अमू॑र।दस्म॑।अति॑थे॥  
सा।ते॒।अ॒ग्ने॒।शम्ऽत॑मा।चनि॑ष्ठा।भ॒व॒तु॒।प्रि॒या।तया॑।व॒र्ध॒स्व॒।सुऽस्तु॑तः॥  
सा।द्यु॒म्नैः।द्यु॒म्निनी॑।बृ॒हत्।उप॑ऽउप।श्रव॑सि।श्रवः॑।दधी॑त।वृ॒त्र॒ऽतूर्ये॑॥  
अश्व॑म्।इत्।गाम्।र॒थ॒ऽप्राम्।त्वे॒षम्।इन्द्र॑म्।न।सत्ऽप॑तिम्।यस्य॑।श्रवां॑सि।तूर्व॑थ।पन्य॑म्ऽपन्यम्।च॒।कृ॒ष्टयः॑॥  
यम्।त्वा॒।गो॒पव॑नः।गि॒रा।चनि॑ष्ठत्।अ॒ग्ने॒।अ॒ङ्गि॒रः॒।सः।पा॒व॒क॒।श्रु॒धि॒।हव॑म्॥  
यम्।त्वा॒।जना॑सः।ईळ॑ते।स॒ऽबाधः॑।वाज॑ऽसातये।सः।बो॒धि॒।वृ॒त्र॒ऽतूर्ये॑॥  
अ॒हम्।हु॒वा॒नः।आ॒र्क्षे।श्रु॒तर्व॑णि।म॒द॒ऽच्युति॑।शर्धां॑सिऽइव।स्तु॒का॒ऽविना॑म्।मृ॒क्षा।शी॒र्षा।च॒तु॒र्णाम्॥  
माम्।च॒त्वारः॑।आ॒शवः॑।शवि॑ष्ठस्य।द्र॒वि॒त्नवः॑।सु॒ऽरथा॑सः।अ॒भि।प्रयः॑।वक्ष॑न्।वयः॑।न।तुग्र्य॑म्॥  
स॒त्यम्।इत्।त्वा॒।म॒हे॒ऽन॒दि॒।परु॑ष्णि।अव॑।दे॒दि॒श॒म्।न।ई॒म्।आ॒पः॒।अ॒श्व॒ऽदात॑रः।शवि॑ष्ठात्।अ॒स्ति॒।मर्त्यः॑॥  
