

  
उत्।त्वा॒।म॒न्द॒न्तु॒।स्तोमाः॑।कृ॒णु॒ष्व।राधः॑।अ॒द्रि॒ऽवः॒।अव॑।ब्र॒ह्म॒ऽद्विषः॑।ज॒हि॒॥  
प॒दा।प॒णी॑न्।अ॒रा॒धसः॑।नि।बा॒ध॒स्व॒।म॒हान्।अ॒सि॒।न॒हि।त्वा॒।कः।च॒न।प्रति॑॥  
त्वम्।ई॒शि॒षे॒।सु॒ताना॑म्।इ॒न्द्र॒।त्वम्।असु॑तानाम्।त्वम्।राजा॑।जना॑नाम्॥  
आ।इ॒हि॒।प्र।इ॒हि॒।क्षयः॑।दि॒वि।आ॒ऽघोष॑न्।च॒र्ष॒णी॒णाम्।आ।उ॒भे इति॑।पृ॒णा॒सि॒।रोद॑सी॒ इति॑॥  
त्यम्।चि॒त्।पर्व॑तम्।गि॒रिम्।श॒तऽव॑न्तम्।स॒ह॒स्रिण॑म्।वि।स्तो॒तृऽभ्यः॑।रु॒रो॒जि॒थ॒॥  
व॒यम्।ऊँ॒ इति॑।त्वा॒।दिवा॑।सु॒ते।व॒यम्।नक्त॑म्।ह॒वा॒म॒हे॒।अ॒स्माक॑म्।काम॑म्।आ।पृ॒ण॒॥  
क्व॑।स्यः।वृ॒ष॒भः।युवा॑।तु॒वि॒ऽग्रीवः॑।अना॑नतः।ब्र॒ह्मा।कः।तम्।स॒प॒र्य॒ति॒॥  
कस्य॑।स्वि॒त्।सव॑नम्।वृषा॑।जु॒जु॒ष्वान्।अव॑।ग॒च्छ॒ति॒।इन्द्र॑म्।कः।ऊँ॒ इति॑।स्वि॒त्।आ।च॒के॒॥  
कम्।ते॒।दा॒नाः।अ॒स॒क्ष॒त॒।वृत्र॑ऽहन्।कम्।सु॒ऽवीर्या॑।उ॒क्थे।कः।ऊँ॒ इति॑।स्वि॒त्।अन्त॑मः॥  
अ॒यम्।ते॒।मानु॑षे।जने॑।सोमः॑।पू॒रुषु॑।सू॒य॒ते॒।तस्य॑।आ।इ॒हि॒।प्र।द्र॒व॒।पिब॑॥  
अ॒यम्।ते॒।श॒र्य॒णाऽव॑ति।सु॒ऽसोमा॑याम्।अधि॑।प्रि॒यः।आ॒र्जी॒कीये॑।म॒दिन्ऽत॑मः॥  
तम्।अ॒द्य।राध॑से।म॒हे।चारु॑म्।मदा॑य।घृष्व॑ये।आ।इ॒हि॒।ई॒म्।इ॒न्द्र॒।द्रव॑।पिब॑॥  
