

  
ओ इति॑।त्यम्।अ॒ह्वे॒।आ।रथ॑म्।अ॒द्य।दंसि॑ष्ठम्।ऊ॒तये॑।यम्।अ॒श्वि॒ना॒।सु॒ऽह॒वा॒।रु॒द्र॒ऽव॒र्त॒नी॒ इति॑ रुद्रऽवर्तनी।आ।सू॒र्यायै॑।त॒स्थथुः॑॥  
पू॒र्व॒ऽआ॒पुष॑म्।सु॒ऽहव॑म्।पु॒रु॒ऽस्पृह॑म्।भु॒ज्युम्।वाजे॑षु।पूर्व्य॑म्।स॒च॒नाऽव॑न्तम्।सु॒म॒तिऽभिः॑।सो॒भ॒रे॒।विऽद्वे॑षसम्।अ॒ने॒हस॑म्॥  
इ॒ह।त्या।पु॒रु॒ऽभूत॑मा।दे॒वा।नमः॑ऽभिः।अ॒श्विना॑।अ॒र्वा॒ची॒ना।सु।अव॑से।क॒रा॒म॒हे॒।गन्ता॑रा।दा॒शुषः॑।गृ॒हम्॥  
यु॒वः।रथ॑स्य।परि॑।च॒क्रम्।ई॒य॒ते॒।ई॒र्मा।अ॒न्यत्।वा॒म्।इ॒ष॒ण्य॒ति॒।अ॒स्मान्।अच्छ॑।सु॒ऽम॒तिः।वा॒म्।शु॒भः॒।प॒ती॒ इति॑।आ।धे॒नुःऽइ॑व।धा॒व॒तु॒॥  
रथः॑।यः।वा॒म्।त्रि॒ऽव॒न्धु॒रः।हिर॑ण्यऽअभीशुः।अ॒श्वि॒ना॒।परि॑।द्यावा॑पृथि॒वी इति॑।भूष॑ति।श्रु॒तः।तेन॑।ना॒स॒त्या॒।आ।ग॒त॒म्॥  
द॒श॒स्यन्ता॑।मन॑वे।पू॒र्व्यम्।दि॒वि।यव॑म्।वृके॑ण।क॒र्ष॒थः॒।ता।वा॒म्।अ॒द्य।सु॒म॒तिऽभिः॑।शु॒भः॒।प॒ती॒ इति॑।अश्वि॑ना।प्र।स्तु॒वी॒म॒हि॒॥  
उप॑।नः॒।वा॒जि॒नी॒व॒सू॒ इति॑ वाजिनीऽवसू।या॒तम्।ऋ॒तस्य॑।प॒थिऽभिः॑।येभिः॑।तृ॒क्षिम्।वृ॒ष॒णा॒।त्रा॒स॒द॒स्य॒वम्।म॒हे।क्ष॒त्राय॑।जिन्व॑थः॥  
अ॒यम्।वा॒म्।अद्रि॑ऽभिः।सु॒तः।सोमः॑।न॒रा॒।वृ॒ष॒ण्व॒सू॒ इति॑ वृषण्ऽवसू।आ।या॒त॒म्।सोम॑ऽपीतये।पिब॑तम्।दा॒शुषः॑।गृ॒हे॥  
आ।हि।रु॒हत॑म्।अ॒श्वि॒ना॒।रथे॑।कोशे॑।हि॒र॒ण्यये॑।वृ॒ष॒ण्व॒सू॒ इति॑ वृषण्ऽवसू।यु॒ञ्जाथा॑म्।पीव॑रीः।इषः॑॥  
याभिः॑।प॒क्थम्।अव॑थः।याभिः॑।अध्रि॑ऽगुम्।याभिः॑।ब॒भ्रुम्।विऽजो॑षसम्।ताभिः॑।नः॒।म॒क्षु।तूय॑म्।अ॒श्वि॒ना॒।आ।ग॒त॒म्।भि॒ष॒ज्यत॑म्।यत्।आतु॑रम्॥  
यत्।अध्रि॑ऽगावः।अध्रि॑गू॒ इत्यध्रि॑ऽगू।इ॒दा।चि॒त्।अह्नः॑।अ॒श्विना॑।हवा॑महे।व॒यम्।गीः॒ऽभिः।वि॒प॒न्यवः॑॥  
ताभिः॑।आ।या॒त॒म्।वृ॒ष॒णा॒।उप॑।मे॒।हव॑म्।वि॒श्वऽप्सु॑म्।वि॒श्वऽवा॑र्यम्।इ॒षा।मंहि॑ष्ठा।पु॒रु॒ऽभूत॑मा।न॒रा॒।याभिः॑।क्रिवि॑म्।व॒वृ॒धुः।ताभिः॑।आ।ग॒त॒म्॥  
तौ।इ॒दा।चि॒त्।अहा॑नाम्।तौ।अ॒श्विना॑।वन्द॑मानः।उप॑।ब्रु॒वे॒।तौ।ऊँ॒ इति॑।नमः॑ऽभिः।ई॒म॒हे॒॥  
तौ।इत्।दो॒षा।तौ।उ॒षसि॑।शु॒भः।पती॒ इति॑।ता।याम॑न्।रु॒द्रव॑र्तनी॒ इति॑ रु॒द्रऽव॑र्तनी।मा।नः॒।मर्ता॑य।रि॒पवे॑।वा॒जि॒नी॒व॒सू॒ इति॑ वाजिनीऽवसू।प॒रः।रु॒द्रौ॒।अति॑।ख्य॒त॒म्॥  
आ।सुग्म्या॑य।सुग्म्य॑म्।प्रा॒तरिति॑।रथे॑न।अ॒श्विना॑।वा॒।स॒क्षणी॒ इति॑।हु॒वे।पि॒ताऽइ॑व।सोभ॑री॥  
मनः॑ऽजवसा।वृ॒ष॒णा॒।म॒द॒ऽच्यु॒ता॒।म॒क्षु॒म्ऽग॒माभिः॑।ऊ॒तिऽभिः॑।आ॒रात्ता॑त्।चि॒त्।भू॒त॒म्।अ॒स्मे इति॑।अव॑से।पू॒र्वीऽभिः॑।पु॒रु॒ऽभो॒ज॒सा॒॥  
आ।नः॒।अश्व॑ऽवत्।अ॒श्वि॒ना॒।व॒र्तिः।या॒सि॒ष्ट॒म्।म॒धु॒ऽपा॒त॒मा॒।न॒रा॒।गोऽम॑त्।द॒स्रा॒।हिर॑ण्यऽवत्॥  
सु॒ऽप्रा॒व॒र्गम्।सु॒ऽवीर्य॑म्।सु॒ष्ठु।वार्य॑म्।अना॑धृष्टम्।र॒क्ष॒स्विना॑।अ॒स्मिन्।आ।वा॒म्।आ॒ऽयाने॑।वा॒जि॒नी॒व॒सू॒ इति॑ वाजिनीऽवसू।विश्वा॑।वा॒मानि॑।धी॒म॒हि॒॥  
