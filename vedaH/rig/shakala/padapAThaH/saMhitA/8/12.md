

  
यः।इ॒न्द्र॒।सो॒म॒ऽपात॑मः।मदः॑।श॒वि॒ष्ठ॒।चेत॑ति।येन॑।हंसि॑।नि।अ॒त्रिण॑म्।तम्।ई॒म॒हे॒॥  
येन॑।दश॑ऽग्वम्।अध्रि॑ऽगुम्।वे॒पऽय॑न्तम्।स्वः॑ऽनरम्।येन॑।स॒मु॒द्रम्।आवि॑थ।तम्।ई॒म॒हे॒॥  
येन॑।सिन्धु॑म्।म॒हीः।अ॒पः।रथा॑न्ऽइव।प्र॒ऽचो॒दयः॑।पन्था॑म्।ऋ॒तस्य॑।यात॑वे।तम्।ई॒म॒हे॒॥  
इ॒मम्।स्तोम॑म्।अ॒भिष्ट॑ये।घृ॒तम्।न।पू॒तम्।अ॒द्रि॒ऽवः॒।येन॑।नु।स॒द्यः।ओज॑सा।व॒वक्षि॑थ॥  
इ॒मम्।जु॒ष॒स्व॒।गि॒र्व॒णः॒।स॒मु॒द्रःऽइ॑व।पि॒न्व॒ते॒।इन्द्र॑।विश्वा॑भिः।ऊ॒तिऽभिः॑।व॒वक्षि॑थ॥  
यः।नः॒।दे॒वः।प॒रा॒ऽवतः॑।स॒खि॒ऽत्व॒नाय॑।म॒म॒हे।दि॒वः।न।वृ॒ष्टिम्।प्र॒थय॑न्।व॒वक्षि॑थ॥  
व॒व॒क्षुः।अ॒स्य॒।के॒तवः॑।उ॒त।वज्रः॑।गभ॑स्त्योः।यत्।सूर्यः॑।न।रोद॑सी॒ इति॑।अव॑र्धयत्॥  
यदि॑।प्र॒ऽवृ॒द्ध॒।स॒त्ऽप॒ते॒।स॒हस्र॑म्।म॒हि॒षान्।अघः॑।आत्।इत्।ते॒।इ॒न्द्रि॒यम्।महि॑।प्र।व॒वृ॒धे॒॥  
इन्द्रः॑।सूर्य॑स्य।र॒श्मिऽभिः॑।नि।अ॒र्श॒सा॒नम्।ओ॒ष॒ति॒।अ॒ग्निः।वना॑ऽइव।स॒स॒हिः।प्र।व॒वृ॒धे॒॥  
इ॒यम्।ते॒।ऋ॒त्विय॑ऽवती।धी॒तिः।ए॒ति॒।नवी॑यसी।स॒प॒र्यन्ती॑।पु॒रु॒ऽप्रि॒या।मिमी॑ते।इत्॥  
गर्भः॑।य॒ज्ञस्य॑।दे॒व॒ऽयुः।क्रतु॑म्।पु॒नी॒ते॒।आ॒नु॒षक्।स्तोमैः॑।इन्द्र॑स्य।व॒वृ॒धे॒।मिमी॑ते।इत्॥  
स॒निः।मि॒त्रस्य॑।प॒प्र॒थे॒।इन्द्रः॑।सोम॑स्य।पी॒तये॑।प्राची॑।वाशी॑ऽइव।सु॒न्व॒ते।मिमी॑ते।इत्॥  
यम्।विप्राः॑।उ॒क्थऽवा॑हसः।अ॒भि॒ऽप्र॒म॒न्दुः।आ॒यवः॑।घृ॒तम्।न।पि॒प्ये॒।आ॒सनि॑।ऋ॒तस्य॑।यत्॥  
उ॒त।स्व॒ऽराजे॑।अदि॑तिः।स्तोम॑म्।इन्द्रा॑य।जी॒ज॒न॒त्।पु॒रु॒ऽप्र॒श॒स्तम्।ऊ॒तये॑।ऋ॒तस्य॑।यत्॥  
अ॒भि।वह्न॑यः।ऊ॒तये॑।अनू॑षत।प्रऽश॑स्तये।न।दे॒व॒।विऽव्र॑ता।हरी॒ इति॑।ऋ॒तस्य॑।यत्॥  
यत्।सोम॑म्।इ॒न्द्र॒।विष्ण॑वि।यत्।वा॒।घ॒।त्रि॒ते।आ॒प्त्ये।यत्।वा॒।म॒रुत्ऽसु॑।मन्द॑से।सम्।इन्दु॑ऽभिः॥  
यत्।वा॒।श॒क्र॒।प॒रा॒ऽवति॑।स॒मु॒द्रे।अधि॑।मन्द॑से।अ॒स्माक॑म्।इत्।सु॒ते।र॒ण॒।सम्।इन्दु॑ऽभिः॥  
यत्।वा॒।असि॑।सु॒न्व॒तः।वृ॒धः।यज॑मानस्य।स॒त्ऽप॒ते॒।उ॒क्थे।वा॒।यस्य॑।रण्य॑सि।सम्।इन्दु॑ऽभिः॥  
दे॒वम्ऽदे॑वम्।वः॒।अव॑से।इन्द्र॑म्ऽइन्द्रम्।गृ॒णी॒षणि॑।अध॑।य॒ज्ञाय॑।तु॒र्वणे॑।वि।आ॒न॒शुः॒॥  
य॒ज्ञेभिः॑।य॒ज्ञऽवा॑हसम्।सोमे॑भिः।सो॒म॒ऽपात॑मम्।होत्रा॑भिः।इन्द्र॑म्।व॒वृ॒धुः॒।वि।आ॒न॒शुः॒॥  
म॒हीः।अ॒स्य॒।प्रऽनी॑तयः।पू॒र्वीः।उ॒त।प्रऽश॑स्तयः।विश्वा॑।वसू॑नि।दा॒शुषे॑।वि।आ॒न॒शुः॒॥  
इन्द्र॑म्।वृ॒त्राय॑।हन्त॑वे।दे॒वासः॑।द॒धि॒रे॒।पु॒रः।इन्द्र॑म्।वाणीः॑।अ॒नू॒ष॒त॒।सम्।ओज॑से॥  
म॒हान्त॑म्।म॒हि॒ना।व॒यम्।स्तोमे॑भिः।ह॒व॒न॒ऽश्रुत॑म्।अ॒र्कैः।अ॒भि।प्र।नो॒नु॒मः॒।सम्।ओज॑से॥  
न।यम्।वि॒वि॒क्तः।रोद॑सी॒ इति॑।न।अ॒न्तरि॑क्षाणि।व॒ज्रिण॑म्।अमा॑त्।इत्।अ॒स्य॒।ति॒त्वि॒षे॒।सम्।ओज॑सः॥  
यत्।इ॒न्द्र॒।पृ॒त॒नाज्ये॑।दे॒वाः।त्वा॒।द॒धि॒रे।पु॒रः।आत्।इत्।ते॒।ह॒र्य॒ता।हरी॒ इति॑।व॒व॒क्ष॒तुः॒॥  
य॒दा।वृ॒त्रम्।न॒दी॒ऽवृत॑म्।शव॑सा।व॒ज्रि॒न्।अव॑धीः।आत्।इत्।ते॒।ह॒र्य॒ता।हरी॒ इति॑।व॒व॒क्ष॒तुः॒॥  
य॒दा।ते॒।विष्णुः॑।ओज॑सा।त्रीणि॑।प॒दा।वि॒ऽच॒क्र॒मे।आत्।इत्।ते॒।ह॒र्य॒ता।हरी॒ इति॑।व॒व॒क्ष॒तुः॒॥  
य॒दा।ते॒।ह॒र्य॒ता।हरी॒ इति॑।व॒वृ॒धाते॒ इति॑।दि॒वेऽदि॑वे।आत्।इत्।ते॒।विश्वा॑।भुव॑नानि।ये॒मि॒रे॒॥  
य॒दा।ते॒।मारु॑तीः।विशः॑।तुभ्य॑म्।इ॒न्द्र॒।नि॒ऽये॒मि॒रे।आत्।इत्।ते॒।विश्वा॑।भुव॑नानि।ये॒मि॒रे॒॥  
य॒दा।सूर्य॑म्।अ॒मुम्।दि॒वि।शु॒क्रम्।ज्योतिः॑।अधा॑रयः।आत्।इत्।ते॒।विश्वा॑।भुव॑नानि।ये॒मि॒रे॒॥  
इ॒माम्।ते॒।इ॒न्द्र॒।सु॒ऽस्तु॒तिम्।विप्रः॑।इ॒य॒र्ति॒।धी॒तिऽभिः॑।जा॒मिम्।प॒दाऽइ॑व।पिप्र॑तीम्।प्र।अ॒ध्व॒रे॥  
यत्।अ॒स्य॒।धाम॑नि।प्रि॒ये।स॒मी॒ची॒नासः॑।अस्व॑रन्।नाभा॑।य॒ज्ञस्य॑।दो॒हना॑।प्र।अ॒ध्व॒रे॥  
सु॒ऽवीर्य॑म्।सु॒ऽअश्व्य॑म्।सु॒ऽगव्य॑म्।इ॒न्द्र॒।द॒द्धि॒।नः॒।होता॑ऽइव।पू॒र्वऽचि॑त्तये।प्र।अ॒ध्व॒रे॥  
