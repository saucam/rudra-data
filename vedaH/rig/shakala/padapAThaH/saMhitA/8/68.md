

  
आ।त्वा॒।रथ॑म्।यथा॑।ऊ॒तये॑।सु॒म्नाय॑।व॒र्त॒या॒म॒सि॒।तु॒वि॒ऽकू॒र्मिम्।ऋ॒ति॒ऽसह॑म्।इन्द्र॑।शवि॑ष्ठ।सत्ऽप॑ते॥  
तुवि॑ऽशुष्म।तुवि॑क्रतो॒ इति॒ तुवि॑ऽक्रतो।शची॑ऽवः।विश्व॑या।म॒ते॒।आ।प॒प्रा॒थ॒।म॒हि॒ऽत्व॒ना॥  
यस्य॑।ते॒।म॒हि॒ना।म॒हः।परि॑।ज्मा॒यन्त॑म्।ई॒यतुः॑।हस्ता॑।वज्र॑म्।हि॒र॒ण्यय॑म्॥  
वि॒श्वान॑रस्य।वः॒।पति॑म्।अना॑नतस्य।शव॑सः।एवैः॑।च॒।च॒र्ष॒णी॒नाम्।ऊ॒ती।हु॒वे॒।रथा॑नाम्॥  
अ॒भिष्ट॑ये।स॒दाऽवृ॑धम्।स्वः॒ऽमीळ्हेषु।यम्।नरः॑।नाना॑।हव॑न्ते।ऊ॒तये॑॥  
प॒रःऽमा॑त्रम्।ऋची॑षमम्।इन्द्र॑म्।उ॒ग्रम्।सु॒ऽराध॑सम्।ईशा॑नम्।चि॒त्।वसू॑नाम्॥  
तम्ऽत॑म्।इत्।राध॑से।म॒हे।इन्द्र॑म्।चो॒दा॒मि॒।पी॒तये॑।यः।पू॒र्व्याम्।अनु॑ऽस्तुतिम्।ईशे॑।कृ॒ष्टी॒नाम्।नृ॒तुः॥  
न।यस्य॑।ते॒।श॒व॒सा॒न॒।स॒ख्यम्।आ॒नंश॑।मर्त्यः॑।नकिः॑।शवां॑सि।ते॒।न॒श॒त्॥  
त्वाऽऊ॑तासः।त्वा।यु॒जा।अ॒प्ऽसु।सूर्ये॑।म॒हत्।धन॑म्।जये॑म।पृ॒त्ऽसु।व॒ज्रि॒ऽवः॒॥  
तम्।त्वा॒।य॒ज्ञेभिः॑।ई॒म॒हे॒।तम्।गीः॒ऽभिः।गि॒र्व॒णः॒ऽत॒म॒।इन्द्र॑।यथा॑।चि॒त्।आवि॑थ।वाजे॑षु।पु॒रु॒ऽमाय्य॑म्॥  
यस्य॑।ते॒।स्वा॒दु।स॒ख्यम्।स्वा॒द्वी।प्रऽनी॑तिः।अ॒द्रि॒ऽवः॒।य॒ज्ञः।वि॒त॒न्त॒साय्यः॑॥  
उ॒रु।नः॒।त॒न्वे॑।तने॑।उ॒रु।क्षया॑य।नः॒।कृ॒धि॒।उ॒रु।नः॒।य॒न्धि॒।जी॒वसे॑॥  
उ॒रुम्।नृऽभ्यः॑।उ॒रुम्।गवे॑।उ॒रुम्।रथा॑य।पन्था॑म्।दे॒वऽवी॑तिम्।म॒ना॒म॒हे॒॥  
उप॑।मा॒।षट्।द्वाऽद्वा॑।नरः॑।सोम॑स्य।हर्ष्या॑।तिष्ठ॑न्ति।स्वा॒दु॒ऽरा॒तयः॑॥  
ऋ॒ज्रौ।इ॒न्द्रो॒ते।आ।द॒दे॒।हरी॒ इति॑।ऋक्ष॑स्य।सू॒नवि॑।आ॒श्व॒ऽमे॒धस्य॑।रोहि॑ता॥  
सु॒ऽरथा॑न्।आ॒ति॒थि॒ऽग्वे।सु॒ऽअ॒भी॒शून्।आ॒र्क्षे।आ॒श्व॒ऽमे॒धे।सु॒ऽपेश॑सः॥  
षट्।अश्वा॑न्।आ॒ति॒थि॒ऽग्वे।इ॒न्द्रो॒ते।व॒धूऽम॑तः।सचा॑।पू॒तऽक्र॑तौ।स॒न॒म्॥  
आ।एषु॑।चे॒त॒त्।वृष॑ण्ऽवती।अ॒न्तः।ऋ॒ज्रेषु॑।अरु॑षी।सु॒ऽअ॒भी॒शुः।कशा॑ऽवती॥  
न।यु॒ष्मे इति॑।वा॒ज॒ऽब॒न्ध॒वः॒।नि॒नि॒त्सुः।च॒न।मर्त्यः॑।अ॒व॒द्यम्।अधि॑।दी॒ध॒र॒त्॥  
