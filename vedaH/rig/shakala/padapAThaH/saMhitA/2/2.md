

  
य॒ज्ञेन॑।व॒र्ध॒त॒।जा॒तऽवे॑दसम्।अ॒ग्निम्।य॒ज॒ध्व॒म्।ह॒विषा॑।तना॑।गि॒रा।स॒म्ऽइ॒धा॒नम्।सु॒ऽप्र॒यस॑म्।स्वः॑ऽनरम्।द्यु॒क्षम्।होता॑रम्।वृ॒जने॑षु।धूः॒ऽसद॑म्॥  
अ॒भि।त्वा॒।नक्तीः॑।उ॒षसः॑।व॒वा॒शि॒रे॒।अग्ने॑।व॒त्सम्।न।स्वस॑रेषु।धे॒नवः॑।दि॒वःऽइ॑व।इत्।अ॒र॒तिः।मानु॑षा।यु॒गा।आ।क्षपः॑।भा॒सि॒।पु॒रु॒ऽवा॒र॒।स॒म्ऽयतः॑॥  
तं।दे॒वाः।बु॒ध्ने।रज॑सः।सु॒ऽदंस॑सम्।दि॒वःपृ॑थि॒व्योः।अ॒र॒तिम्।नि।ए॒रि॒रे॒।रथ॑म्ऽइव।वेद्य॑म्।शु॒क्रऽशो॑चिषम्।अ॒ग्निम्।मि॒त्रम्।न।क्षि॒तिषु॑।प्र॒ऽशंस्य॑म्॥  
तम्।उ॒क्षमा॑णम्।रज॑सि।स्वे।आ।दमे॑।च॒न्द्रम्ऽइ॑व।सु॒ऽरुच॑म्।ह्वा॒रे।आ।द॒धुः॒।पृश्न्याः॑।प॒त॒रम्।चि॒तय॑न्तम्।अ॒क्षऽभिः॑।पा॒थः।न।पा॒युम्।जन॑सी॒ इति॑।उ॒भे इति॑।अनु॑॥  
सः।होता॑।विश्व॒म्।परि॑।भू॒तु॒।अ॒ध्व॒रम्।तम्।ऊँ॒ इति॑।ह॒व्यैः।मनु॑षः।ऋ॒ञ्ज॒ते॒।गि॒रा।हि॒रि॒ऽशि॒प्रः।वृ॒ध॒सा॒नासु॑।जर्भु॑रत्।द्यौः।न।स्तृऽभिः॑।चि॒त॒य॒त्।रोद॑सी॒ इति॑।अनु॑॥  
सः।नः॒।रे॒वत्।स॒म्ऽइ॒धा॒नः।स्व॒स्तये॑।स॒म्ऽद॒द॒स्वान्।र॒यिम्।अ॒स्मासु॑।दी॒दि॒हि॒।आ।नः॒।कृ॒णु॒ष्व॒।सु॒वि॒ताय॑।रोद॑सी॒ इति॑।अग्ने॑।ह॒व्या।मनु॑षः।दे॒व॒।वी॒तये॑॥  
दाः।नः॒।अ॒ग्ने॒।बृ॒ह॒तः।दाः।स॒ह॒स्रिणः॑।दु॒रः।न।वाज॑म्।श्रुत्यै॑।अप॑।वृ॒धि॒।प्राची॒ इति॑।द्यावा॑पृथि॒वी इति॑।ब्रह्म॑णा।कृ॒धि॒।स्वः॑।न।शु॒क्रम्।उ॒षसः॑।वि।दि॒द्यु॒तुः॒॥  
सः।इ॒धा॒नः।उ॒षसः॑।राम्याः॑।अनु॑।स्वः॑।न।दी॒दे॒त्।अ॒रु॒षेण॑।भा॒नुना॑।होत्रा॑भिः।अ॒ग्निः।मनु॑षः।सु॒ऽअ॒ध्व॒रः।राजा॑।वि॒शाम्।अति॑थिः।चारुः॑।आ॒यवे॑॥  
ए॒व।नः॒।अ॒ग्ने॒।अ॒मृते॑षु।पू॒र्व्य॒।धीः।पी॒पा॒य॒।बृ॒हत्ऽदि॑वेषु।मानु॑षा।दुहा॑ना।धे॒नुः।वृ॒जने॑षु।का॒रवे॑।त्मना॑।श॒तिन॑म्।पु॒रु॒ऽरूप॑म्।इ॒षणि॑॥  
व॒यम्।अ॒ग्ने॒।अर्व॑ता।वा।सु॒ऽवीर्य॑म्।ब्रह्म॑णा।वा।चि॒त॒ये॒म॒।जना॑न्।अति॑।अ॒स्माक॑म्।द्यु॒म्नम्।अधि॑।पञ्च॑।कृ॒ष्टिषु॑।उ॒च्चा।स्वः॑।न।शु॒शु॒ची॒त॒।दु॒स्तर॑म्॥  
सः।नः॒।बो॒धि॒।स॒ह॒स्य॒।प्र॒ऽशंस्यः॑।यस्मि॑न्।सु॒ऽजा॒ताः।इ॒षय॑न्त।सू॒रयः॑।यम्।अ॒ग्ने॒।य॒ज्ञम्।उ॒प॒ऽयन्ति॑।वा॒जिनः॑।नित्ये॑।तो॒के।दी॒दि॒ऽवांस॑म्।स्वे।दमे॑॥  
उ॒भया॑सः।जा॒त॒ऽवे॒दः॒।स्या॒म॒।ते॒।स्तो॒तारः॑।अ॒ग्ने॒।सू॒रयः॑।च॒।शर्म॑णि।वस्वो॑।रा॒यः।पु॒रु॒ऽच॒न्द्रस्य॑।भूय॑सः।प्र॒जाऽव॑तः।सुऽअ॒प॒त्यस्य॑।श॒ग्धि॒।नः॒॥  
ये।स्तो॒तृऽभ्यः॑।गोऽअ॑ग्राम्।अश्व॑ऽपेशसम्।अग्ने॑।रा॒तिम्।उ॒प॒ऽसृ॒जन्ति॑।सू॒रयः॑।अ॒स्मान्।च॒।तान्।च॒।प्र।हि।नेषि॑।वस्यः॑।आ।बृ॒हत्।व॒दे॒म॒।वि॒दथे॑।सु॒ऽवीराः॑॥  
