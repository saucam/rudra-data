

  
इ॒दम्।क॒वेः।आ॒दि॒त्यस्य॑।स्व॒ऽराजः॑।विश्वा॑नि।सन्ति॑।अ॒भि।अ॒स्तु॒।म॒ह्ना।अति॑।यः।म॒न्द्रः।य॒जथा॑य।दे॒वः।सु॒ऽकी॒र्तिम्।भि॒क्षे॒।वरु॑णस्य।भूरेः॑॥  
तव॑।व्र॒ते।सु॒ऽभगा॑सः।स्या॒म॒।सु॒ऽआ॒ध्यः॑।व॒रु॒ण॒।तु॒स्तु॒ऽवांसः॑।उ॒प॒ऽअय॑ने।उ॒षसा॑म्।गोऽम॑तीनाम्।अ॒ग्नयः॑।न।जर॑माणाः।अनु॑।द्यून्॥  
अव॑।स्या॒म॒।पु॒रु॒ऽवीर॑स्य।शर्म॑न्।उ॒रु॒ऽशंस॑स्य।व॒रु॒ण॒।प्र॒ने॒त॒रिति॑ प्रऽनेतः।यू॒यम्।नः॒।पु॒त्राः॒।अ॒दि॒तेः॒।अ॒द॒ब्धाः॒।अ॒भि।क्ष॒म॒ध्व॒म्।युज्या॑य।दे॒वाः॒॥  
प्र।सी॒म्।आ॒दि॒त्यः।अ॒सृ॒ज॒त्।वि॒ऽध॒र्ता।ऋ॒तम्।सिन्ध॑वः।वरु॑णस्य।य॒न्ति॒।न।श्रा॒म्य॒न्ति॒।न।वि।मु॒च॒न्ति॒।ए॒ते।वयः॑।न।प॒प्तुः॒।र॒घु॒ऽया।परि॑ऽज्मन्॥  
वि।मत्।श्र॒थ॒य॒।र॒श॒नाम्ऽइ॑व।आगः॑।ऋ॒ध्याम॑।ते॒।व॒रु॒ण॒।खाम्।ऋ॒तस्य॑।मा।तन्तुः॑।छे॒दि॒।वय॑तः।धिय॑म्।मे॒।मा।मात्रा॑।शा॒रि॒।अ॒पसः॑।पु॒रा।ऋ॒तोः॥  
अपो॒ इति॑।सु।म्य॒क्ष॒।व॒रु॒ण॒।भि॒यस॑म्।मत्।सम्ऽरा॑ट्।ऋत॒ऽवः।अनु॑।मा॒।गृ॒भा॒य॒।दाम॑ऽइव।व॒त्सात्।वि।मु॒मु॒ग्धि॒।अंहः॑।न॒हि।त्वत्।आ॒र्ते।नि॒ऽमिषः॑।च॒न।ईशे॑॥  
मा।नः॒।व॒धैः।व॒रु॒ण॒।ये।ते॒।इ॒ष्टौ।एनः॑।कृ॒ण्वन्त॑म्।अ॒सु॒र॒।भ्री॒णन्ति॑।मा।ज्योति॑षः।प्र॒ऽव॒स॒थानि॑।ग॒न्म॒।वि।सु।मृधः॑।शि॒श्र॒थः॒।जी॒वसे॑।नः॒॥  
नमः॑।पु॒रा।ते॒।व॒रु॒ण॒।उ॒त।नू॒नम्।उ॒त।अ॒प॒रम्।तु॒वि॒ऽजा॒त॒।ब्र॒वा॒म॒।त्वे इति॑।हि।क॒म्।पर्व॑ते।न।श्रि॒तानि॑।अप्र॑ऽच्युतानि।दुः॒ऽद॒भ॒।व्र॒तानि॑॥  
परा॑।ऋ॒णा।सा॒वीः॒।अध॑।मत्ऽकृ॑तानि।मा।अ॒हम्।रा॒ज॒न्।अ॒न्यऽकृ॑तेन।भो॒ज॒म्।अवि॑ऽउष्टाः।इत्।नु।भूय॑सीः।उ॒षसः॑।आ।नः॒।जी॒वान्।व॒रु॒ण॒।तासु॑।शा॒धि॒॥  
यः।मे॒।रा॒ज॒न्।युज्यः॑।वा॒।सखा॑।वा॒।स्वप्ने॑।भ॒यम्।भी॒रवे॑।मह्य॑म्।आह॑।स्ते॒नः।वा॒।यः।दिप्स॑ति।नः॒।वृकः॑।वा॒।त्वम्।तस्मा॑त्।व॒रु॒ण॒।पा॒हि॒।अ॒स्मान्॥  
मा।अ॒हम्।म॒घोनः।व॒रु॒ण॒।प्रि॒यस्य॑।भू॒रि॒ऽदाव्नः॑।आ।वि॒द॒म्।शून॑म्।आ॒पेः।मा।रा॒यः।रा॒जन्।सु॒ऽयमा॑त्।अव॑।स्था॒म्।बृ॒हत्।व॒दे॒म॒।वि॒दथे॑।सु॒ऽवीराः॑॥  
