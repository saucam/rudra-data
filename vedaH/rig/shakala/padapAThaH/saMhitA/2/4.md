

  
हु॒वे।वः॒।सु॒ऽद्योत्मा॑नम्।सु॒ऽवृ॒क्तिम्।वि॒शाम्।अ॒ग्निम्।अति॑थिम्।सु॒ऽप्र॒यस॑म्।मि॒त्रःऽइ॑व।यः।दि॒धि॒षाय्यः॑।भूत्।दे॒वः।आऽदे॑वे।जने॑।जा॒तऽवे॑दाः॥  
इ॒मम्।वि॒धन्तः॑।अ॒पाम्।स॒धऽस्थे॑।द्वि॒ता।अ॒द॒धुः॒।भृग॑वः।वि॒क्षु।आ॒योः।ए॒षः।विश्वा॑नि।अ॒भि।अ॒स्तु॒।भूम॑।दे॒वाना॑म्।अ॒ग्निः।अ॒र॒तिः।जी॒रऽअ॑श्वः॥  
अ॒ग्निम्।दे॒वासः॑।मानु॑षीषु।वि॒क्षु।प्रि॒यम्।धुः॒।क्षे॒ष्यन्तः॑।न।मि॒त्रम्।सः।दी॒द॒य॒त्।उ॒श॒तीः।ऊर्म्याः॑।आ।द॒क्षाय्यः॑।यः।दास्व॑ते।दमे॑।आ॥  
अ॒स्य।र॒ण्वा।स्वस्य॑ऽइव।पु॒ष्टिः।सम्ऽदृ॑ष्टिः।अ॒स्य॒।हि॒या॒नस्य॑।धक्षोः॑।वि।यः।भरि॑भ्रत्।ओष॑धीषु।जि॒ह्वाम्।अत्यः॑।न।रथ्यः॑।दो॒ध॒वी॒ति॒।वारा॑न्॥  
आ।यत्।मे॒।अभ्व॑म्।व॒नदः॑।पन॑न्त।उ॒शिक्ऽभ्यः॑।न।अ॒मि॒मी॒त॒।वर्ण॑म्।सः।चि॒त्रेण॑।चि॒कि॒ते॒।रम्ऽसु॑।भा॒सा।जु॒जु॒र्वान्।यः।मुहुः॑।आ।युवा॑।भूत्॥  
आ।यः।वना॑।त॒तृ॒षा॒णः।न।भाति॑।वाः।न।प॒था।रथ्या॑ऽइव।स्वा॒नी॒त्।कृ॒ष्णऽअ॑ध्वा।तपुः॑।र॒ण्वः।चि॒के॒त॒।द्यौःऽइ॑व।स्मय॑मानः।नभः॑ऽभिः॥  
सः।यः।वि।अस्था॑त्।अ॒भि।धक्ष॑त्।उ॒र्वीं।प॒शुः।न।ए॒ति॒।स्व॒ऽयुः।अगो॑पाः।अ॒ग्निः।शो॒चिष्मा॑न्।अ॒त॒सानि॑।उ॒ष्णन्।कृ॒ष्णऽव्य॑थिः।अ॒स्व॒द॒य॒त्।न।भूम॑॥  
नु।ते॒।पूर्व॑स्य।अव॑सः।अधि॑ऽइतौ।तृ॒तीये॑।वि॒दथे॑।मन्म॑।शं॒सि॒।अ॒स्मे इति॑।अ॒ग्ने॒।सं॒यत्ऽवी॑रम्।बृ॒हन्त॑म्।क्षु॒ऽमन्त॑म्।वाज॑म्।सु॒ऽअ॒प॒त्यम्।र॒यिम्।दाः॒॥  
त्वया॑।यथा॑।गृ॒त्स॒ऽम॒दासः॑।अ॒ग्ने॒।गुहा॑।व॒न्वन्तः॑।उप॑रान्।अ॒भि।स्युरिति॒ स्युः।सु॒ऽवीरा॑सः।अ॒भि॒मा॒ति॒ऽसहः॑।स्मत्।सू॒रिऽभ्यः॑।गृ॒ण॒ते।तत्।वयः॑।धाः॒॥  
