

  
आ।ते॒।पि॒तः॒।म॒रु॒ता॒म्।सु॒म्नम्।ए॒तु॒।मा।नः॒।सूर्य॑स्य।स॒म्ऽदृशः॑।यु॒यो॒थाः॒।अ॒भि।नः॒।वी॒रः।अर्व॑ति।क्ष॒मे॒त॒।प्र।जा॒ये॒म॒हि॒।रु॒द्र॒।प्र॒ऽजाभिः॑॥  
त्वाऽद॑त्तेभिः।रु॒द्र॒।शम्ऽत॑मेभिः।श॒तम्।हिमाः॑।अ॒शी॒य॒।भे॒ष॒जेभिः॑।वि।अ॒स्मत्।द्वेषः॑।वि॒ऽत॒रम्।वि।अंहः॑।वि।अमी॑वाः।चा॒त॒य॒स्व॒।विषू॑चीः॥  
ष्रेष्ठः॑।जा॒तस्य॑।रु॒द्र॒।श्रि॒या।अ॒सि॒।त॒वःऽत॑मः।त॒वसा॑म्।व॒ज्र॒बा॒हो॒ इति॑ वज्रऽबाहो।पर्षि॑।नः॒।पा॒रम्।अंह॑सः।स्व॒स्ति।विश्वाः॑।अ॒भिऽइ॑तीः।रप॑सः।यु॒यो॒धि॒॥  
मा।त्वा॒।रु॒द्र॒।चु॒क्रु॒धा॒म॒।नमः॑ऽभिः।मा।दुःऽस्तु॑ती।वृ॒ष॒भ॒।मा।सऽहू॑ती।उत्।नः॒।वी॒रान्।अ॒र्प॒य॒।भे॒ष॒जेभिः॑।भि॒षक्ऽत॑मम्।त्वा॒।भि॒षजा॑म्।शृ॒णो॒मि॒॥  
हवी॑मऽभिः।हव॑ते।यः।ह॒विःऽभिः।अव॑।स्तोमे॑भिः।रु॒द्रम्।दि॒षी॒य॒।ऋ॒दू॒दरः॑।सु॒ऽहवः॑।मा।नः॒।अ॒स्यै।ब॒भ्रुः।सु॒ऽशिप्रः॑।री॒र॒ध॒त्।म॒नायै॑॥  
उत्।मा॒।म॒म॒न्द॒।वृ॒ष॒भः।म॒रुत्वा॑न्।त्वक्षी॑यसा।वय॑सा।नाध॑मानम्।घृणि॑ऽइव।छा॒याम्।अ॒र॒पाः।अ॒शी॒य॒।वि॒वा॒से॒य॒म्।रु॒द्रस्य॑।सु॒म्नम्॥  
क्व॑।स्यः।ते॒।रु॒द्र॒।मृ॒ळ॒याकुः॑।हस्तः॑।यः।अस्ति॑।भे॒ष॒जः।जला॑षः।अ॒प॒ऽभ॒र्ता।रप॑सः।दैव्य॑स्य।अ॒भि।नु।मा॒।वृ॒ष॒भ॒।च॒क्ष॒मी॒थाः॒॥  
प्र।ब॒भ्रवे॑।वृ॒ष॒भाय॑।श्वि॒ती॒चे।म॒हः।म॒हीम्।सु॒ऽस्तु॒तिम्।ई॒र॒या॒मि॒।न॒म॒स्य।क॒ल्म॒ली॒किन॑म्।नमः॑ऽभिः।गृ॒णी॒मसि॑।त्वे॒षम्।रु॒द्रस्य॑।नाम॑॥  
स्थि॒रेभिः॑।अङ्गैः॑।पु॒रु॒ऽरूपः॑।उ॒ग्रः।ब॒भ्रुः।शु॒क्रेभिः॑।पि॒पि॒शे॒।हिर॑ण्यैः।ईशा॑नात्।अ॒स्य।भुव॑नस्य।भूरेः॑।न।वै।ऊँ॒ इति॑।यो॒ष॒त्।रु॒द्रात्।अ॒सु॒र्य॑म्॥  
अर्ह॑न्।बि॒भ॒र्षि॒।साय॑कानि।धन्व॑।अर्ह॑न्।नि॒ष्कम्।य॒ज॒तम्।वि॒श्वऽरू॑पम्।अर्ह॑न्।इ॒दम्।द॒य॒से॒।विश्व॑म्।अभ्व॑म्।न।वै।ओजी॑यः।रु॒द्र॒।त्वत्।अ॒स्ति॒॥  
स्तु॒हि।श्रु॒तम्।ग॒र्त॒ऽसद॑म्।युवा॑नम्।मृ॒गम्।न।भी॒मम्।उ॒प॒ऽह॒त्नुम्।उ॒ग्रम्।मृ॒ळ।ज॒रि॒त्रे।रु॒द्र॒।स्तवा॑नः।अ॒न्यम्।ते॒।अ॒स्मत्।नि।व॒प॒न्तु॒।सेनाः॑॥  
कु॒मा॒रः।चि॒त्।पि॒तर॒म्।वन्द॑मानम्।प्रति॑।न॒ना॒म॒।रु॒द्र॒।उ॒प॒ऽयन्त॑म्।भूरेः॑।दा॒तार॑म्।सत्ऽप॑तिम्।गृ॒णी॒षे॒।स्तु॒तः।त्वम्।भे॒ष॒जा।रा॒सि॒।अ॒स्मे इति॑॥  
या।वः॒।भे॒ष॒जा।म॒रु॒तः॒।शुची॑नि।या।शम्ऽत॑मा।वृ॒ष॒णः॒।या।म॒यः॒ऽभु।यानि॑।मनुः॑।अवृ॑णीत।पि॒ता।नः॒।ता।शम्।च॒।योः।च॒।रु॒द्रस्य॑।व॒श्मि॒॥  
परि॑।नः॒।हे॒तिः।रु॒द्रस्य॑।वृ॒ज्याः॒।परि॑।त्वे॒षस्य॑।दुःऽम॒तिः।म॒ही।गा॒त्।अव॑।स्थि॒रा।म॒घव॑त्ऽभ्यः।त॒नु॒ष्व॒।मीढ्वः॑।तो॒काय॑।तन॑याय।मृ॒ळ॒॥  
ए॒व।ब॒भ्रो॒ इति॑।वृ॒ष॒भ॒।चे॒कि॒ता॒न॒।यथा॑।दे॒व॒।न।हृ॒णी॒षे।न।हंसि॑।ह॒व॒न॒ऽश्रुत्।नः॒।रु॒द्र॒।इ॒ह।बो॒धि॒।बृ॒हत्।व॒दे॒म॒।वि॒दथे॑।सु॒ऽवीराः॑॥  
