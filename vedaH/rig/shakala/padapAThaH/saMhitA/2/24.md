

  
सः।इ॒माम्।अ॒वि॒ड्ढि॒।प्रऽभृ॑तिम्।यः।ईशि॑षे।अ॒या।वि॒धे॒म॒।नव॑या।म॒हा।गि॒रा।यथा॑।नः॒।मी॒ढ्वान्।स्तव॑ते।सखा॑।तव॑।बृह॑स्पते।सीस॑धः।सः।उ॒त।नः॒।म॒तिम्॥  
यः।नन्त्वा॑नि।अन॑मत्।नि।ओज॑सा।उ॒त।अ॒द॒र्दः॒।म॒न्युना॑।शम्ब॑राणि।वि।प्र।अ॒च्य॒व॒य॒त्।अच्यु॑ता।ब्रह्म॑णः।पतिः॑।आ।च॒।अवि॑शत्।वसु॑ऽमन्तम्।वि।पर्व॑तम्॥  
तत्।दे॒वाना॑म्।दे॒वऽत॑माय।कर्त्व॑म्।अश्र॑थ्नन्।दृ॒ळ्हा।अव्र॑दन्त।वी॒ळि॒ता।उत्।गाः।आ॒ज॒त्।अभि॑नत्।ब्रह्म॑णा।व॒लम्।अगू॑हत्।तमः॑।वि।अ॒च॒क्ष॒य॒त्।स्व१॒॑रिति॑ स्वः॑॥  
अश्म॑ऽआस्यम्।अ॒व॒तम्।ब्रह्म॑णः।पतिः॑।मधु॑ऽधारम्।अ॒भि।यम्।ओज॑सा।अतृ॑णत्।तम्।ए॒व।विश्वे॑।प॒पि॒रे॒।स्वः॒ऽदृशः॑।ब॒हु।सा॒कम्।सि॒सि॒चुः॒।उत्स॑म्।उ॒द्रिण॑म्॥  
सना॑।ता।का।चि॒त्।भुव॑ना।भवी॑त्वा।मा॒त्ऽभिः।श॒रत्ऽभिः॑।दुरः॑।व॒र॒न्त॒।वः॒।अय॑तन्ता।च॒र॒तः॒।अ॒न्यत्ऽअ॑न्यत्।इत्।या।च॒कार॑।व॒युना॑।ब्रह्म॑णः।पतिः॑॥  
अ॒भि॒ऽनक्ष॑न्तः।अ॒भि।ये।तम्।आ॒न॒शुः।नि॒धिम्।प॒णी॒नाम्।प॒र॒मम्।गुहा॑।हि॒तम्।ते।वि॒द्वांसः॑।प्र॒ति॒ऽचक्ष्य॑।अनृ॑ता।पुनः॑।यतः॑।ऊँ॒ इति॑।आय॑न्।तत्।उत्।ई॒युः।आ॒ऽविश॑म्॥  
ऋ॒तऽवा॑नः।प्र॒ति॒ऽचक्ष्य॑।अनृ॑ता।पुनः॑।आ।अतः॑।आ।त॒स्थुः॒।क॒वयः॑।म॒हः।प॒थः।ते॒।बा॒हुऽभ्या॑म्।ध॒मि॒तम्।अ॒ग्निम्।अस्म॑नि।नकिः॑।सः।अ॒स्ति॒।अर॑णः।जु॒हुः।हि।तम्॥  
ऋ॒तऽज्ये॑न।क्षि॒प्रेण॑।ब्रह्म॑णः।पतिः॑।यत्र॑।वष्टि॑।प्र।तर्।अ॒श्नो॒ति॒।धन्व॑ना।तस्य॑।सा॒ध्वीः।इष॑वः।याभिः॑।अस्य॑ति।नृ॒ऽचक्ष॑सः।दृ॒शये॑।कर्ण॑ऽयोनयः॥  
सः।स॒म्ऽन॒यः।सः।वि॒ऽन॒यः।पु॒रःऽहि॑तः।सः।सुऽस्तु॑तः।सः।यु॒धि।ब्रह्म॑णः।पतिः॑।चा॒क्ष्मः।यत्।वाज॑म्।भर॑ते।म॒ती।धना॑।आत्।इत्।सूर्यः॑।त॒प॒ति॒।त॒प्य॒तुः।वृथा॑॥  
वि॒ऽभु।प्र॒ऽभु।प्र॒थ॒मम्।मे॒हना॑ऽवतः।बृह॒स्पतेः॑।सु॒ऽवि॒दत्रा॑णि।राध्या॑।इ॒मा।सा॒तानि॑।वे॒न्यस्य॑।वा॒जिनः॑।येन॑।जनाः॑।उ॒भये॑।भु॒ञ्ज॒ते।विशः॑॥  
यः।अव॑रे।वृ॒जने॑।वि॒श्वऽथा॑।वि॒ऽभुः म॒हाम्।ऊँ॒ इति॑।र॒ण्वः।शव॑सा।व॒वक्षि॑थ।सः।दे॒वः।दे॒वान्।प्रति॑।प॒प्र॒थे॒।पृ॒थु।विश्वा॑।इत्।ऊँ॒ इति॑।ता।प॒रि॒ऽभूः।ब्रह्म॑णः।पतिः॑॥  
विश्व॑म्।स॒त्यम्।म॒घ॒ऽवा॒ना॒।यु॒वोः।इत्।आपः॑।च॒न।प्र।मि॒न॒न्ति॒।व्र॒तम्।वा॒म्।अच्छ॑।इ॒न्द्रा॒ब्र॒ह्म॒ण॒स्प॒ती॒ इति॑।ह॒विः।नः॒।अन्न॑म्।युजा॑ऽइव।वा॒जिना॑।जि॒गा॒त॒म्॥  
उ॒त।आशि॑ष्ठाः।अनु॑।शृ॒ण्व॒न्ति॒।वह्न॑यः।स॒भेयः॑।विप्रः॑।भ॒र॒ते॒।म॒ती।धना॑।वी॒ळु॒ऽद्वेषाः॑।अनु॑।वशा॑।ऋ॒णम्।आ॒ऽद॒दिः।सः।ह॒।वा॒जी।स॒म्ऽइ॒थे।ब्रह्म॑णः।पतिः॑॥  
ब्रह्म॑णः।पतेः॑।अ॒भ॒व॒त्।य॒था॒ऽव॒शम्।स॒त्यः।म॒न्युः।महि॑।कर्म॑।क॒रि॒ष्य॒तः।यः।गाः।उ॒त्ऽआज॑त्।सः।दि॒वे।वि।च॒।अ॒भ॒ज॒त्।म॒हीऽइ॑व।री॒तिः।शव॑सा।अ॒स॒र॒त्।पृथ॑क्॥  
ब्रह्म॑णः।प॒ते॒।सु॒ऽयम॑स्य।वि॒श्वहा॑।रा॒यः।स्या॒म॒।र॒थ्यः॑।वय॑स्वतः।वी॒रेषु॑।वी॒रान्।उप॑।पृ॒ङ्धि॒।नः॒।त्वम्।यत्।ईशा॑नः।ब्रह्म॑णा।वेषि॑।मे॒।हव॑म्॥  
ब्रह्म॑णः।प॒ते॒।त्वम्।अ॒स्य।य॒न्ता।सु॒ऽउक्तस्य॑।बो॒धि॒।तन॑यम्।च॒।जि॒न्व॒।विश्व॑म्।तत्।भ॒द्रम्।यत्।अव॑न्ति।दे॒वाः।बृ॒हत्।व॒दे॒म॒।वि॒दथे॑।सु॒ऽवीराः॑॥  
