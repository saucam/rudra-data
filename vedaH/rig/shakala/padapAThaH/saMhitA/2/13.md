

  
ऋ॒तुः।जनि॑त्री।तस्याः॑।अ॒पः।परि॑।म॒क्षु।जा॒तः।आ।अ॒वि॒श॒त्।यासु॑।वर्ध॑ते।तत्।आ॒ह॒नाः।अ॒भ॒व॒त्।पि॒प्युषी॑।पयः॑।अं॒शोः।पी॒यूष॑म्।प्र॒थ॒मम्।तत्।उ॒क्थ्य॑म्॥  
स॒ध्री।ई॒म्।आ।य॒न्ति॒।परि॑।बिभ्र॑तीः।पयः॑।वि॒श्वऽप्स्न्या॑य।प्र।भ॒र॒न्त॒।भोज॑नम्।स॒मा॒नः।अध्वा॑।प्र॒ऽवता॑म्।अ॒नु॒ऽस्यदे॑।यः।ता।अकृ॑णोः।प्र॒थ॒मम्।सः।अ॒सि॒।उ॒क्थ्यः॑॥  
अनु॑।एकः॑।व॒द॒ति॒।यत्।ददा॑ति।तत्।रू॒पा।मि॒नन्।तत्ऽअ॑पाः।एकः॑।ई॒य॒ते॒।विश्वाः॑।एक॑स्य।वि॒ऽनुदः॑।ति॒ति॒क्ष॒ते॒।यः।ता।अकृ॑णोः।प्र॒थ॒मम्।सः।अ॒सि॒।उ॒क्थ्यः॑॥  
प्र॒ऽजाभ्यः॑।पु॒ष्टिम्।वि॒ऽभज॑न्तः।आ॒स॒ते॒।र॒यिम्ऽइ॑व।पृ॒ष्ठम्।प्र॒ऽभव॑न्तम्।आ॒ऽय॒ते।असि॑न्वन्।दंष्ट्रैः॑।पि॒तुः।अ॒त्ति॒।भोज॑नम्।यः।ता।अकृ॑णोः।प्र॒थ॒मम्।सः।अ॒सि॒।उ॒क्थ्यः॑॥  
अध॑।अ॒कृ॒णोः॒।पृ॒थि॒वीम्।स॒म्ऽदृशे॑।दि॒वे।यः।धौ॒ती॒नाम्।अ॒हि॒ऽह॒न्।अरि॑णक्।प॒थः।तम्।त्वा॒।स्तोमे॑भिः।उ॒दऽभिः॑।न।वा॒जिन॑म्।दे॒वम्।दे॒वाः।अ॒ज॒न॒न्।सः।अ॒सि॒।उ॒क्थ्यः॑॥  
यः।भोज॑नम्।च॒।दय॑से।च॒।वर्ध॑नम्।आ॒र्द्रात्।आ।शुष्क॑म्।मधु॑ऽमत्।दु॒दोहि॑थ।सः।शे॒व॒धिम्।नि।द॒धि॒षे॒।वि॒वस्व॑ति।विश्व॑स्य।एकः॑।ई॒शि॒षे॒।सः।अ॒सि॒।उ॒क्थ्यः॑॥  
यः।पु॒ष्पिणीः॑।च॒।प्र॒ऽस्वः॑।च॒।धर्म॑णा।अधि॑।दाने॑।वि।अ॒वनीः॑।अधा॑रयः।यः।च॒।अस॑माः।अज॑नः।दि॒द्युतः॑।दि॒वः।उ॒रुः।ऊ॒र्वान्।अ॒भितः॑।सः।अ॒सि॒।उ॒क्थ्यः॑॥  
यः।ना॒र्म॒रम्।स॒हऽव॑सुम्।निऽह॑न्तवे।पृ॒क्षाय॑।च॒।दा॒सऽवे॑शाय॒।च॒।अव॑हः।ऊ॒र्जय॑न्त्याः।अप॑रिऽविष्टम्।आ॒स्य॑म्।उ॒त।ए॒व।अ॒द्य।पु॒रु॒ऽकृ॒त्।सः।अ॒सि॒।उ॒क्थ्यः॑॥  
श॒तम्।वा॒।यस्य॑।दश॑।सा॒कम्।आ।अद्यः॑।एक॑स्य।श्रु॒ष्टौ।यत्।ह॒।चो॒दम्।आवि॑थ।अ॒र॒ज्जौ।दस्यू॑न्।सम्।उ॒न॒प्।द॒भीत॑ये।सु॒प्र॒ऽअ॒व्यः॑।अ॒भ॒वः॒।सः।अ॒सि॒।उ॒क्थ्यः॑॥  
विश्वा॑।इत्।अनु॑।रो॒ध॒नाः।अ॒स्य॒।पौंस्य॑म्।द॒दुः।अ॒स्मै॒।द॒धि॒रे।कृ॒त्नवे॑।धन॑म्।षट्।अ॒स्त॒भ्नाः॒।वि॒ऽस्तिरः॑।पञ्च॑।स॒म्ऽदृशः॑।परि॑।प॒रः।अ॒भ॒वः॒।सः।अ॒सि॒।उ॒क्थ्यः॑॥  
सु॒ऽप्र॒वा॒च॒नम्।तव॑।वी॒र॒।वी॒र्य॑म्।यत्।एके॑न।क्रतु॑ना।वि॒न्दसे॑।वसु॑।जा॒तूऽस्थि॑रस्य।प्र।वयः॑।सह॑स्वतः।या।च॒कर्थ॑।सः।इ॒न्द्र॒।विश्वा॑।अ॒सि॒।उ॒क्थ्यः॑॥  
अर॑मयः।सर॑ऽअपसः।तरा॑य।कम्।तु॒र्वीत॑ये।च॒।व॒य्या॑य।च॒।स्रु॒तिम्।नी॒चा।सन्त॑म्।उत्।अ॒न॒यः॒।प॒रा॒ऽवृज॑म्।प्र।अ॒न्धम्।श्रो॒णम्।श्र॒वय॑न्।सः।अ॒सि॒।उ॒क्थ्यः॑॥  
अ॒स्मभ्य॑म्।तत्।व॒सो॒ इति॑।दा॒नाय॑।राधः॑।सम्।अ॒र्थ॒य॒स्व॒।ब॒हु।ते॒।व॒स॒व्य॑म्।इन्द्र॑।यत्।चि॒त्रम्।श्र॒व॒स्याः।अनु॑।द्यून्।बृ॒हत्।व॒दे॒म॒।वि॒दथे॑।सु॒ऽवीराः॑॥  
