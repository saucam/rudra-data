

  
आ।या॒तु॒।इन्द्रः॑।अव॑से।उप॑।नः॒।इ॒ह।स्तु॒तः।स॒ध॒ऽमात्।अ॒स्तु॒।शूरः॑।व॒वृ॒धा॒नः।तवि॑षीः।यस्य॑।पू॒र्वीः।द्यौः।न।क्ष॒त्रम्।अ॒भिऽभू॑ति।पुष्या॑त्॥  
तस्य॑।इत्।इ॒ह।स्त॒व॒थ॒।वृष्ण्या॑नि।तु॒वि॒ऽद्यु॒म्नस्य॑।तु॒वि॒ऽराध॑सः।नॄन्।यस्य॑।क्रतुः॑।वि॒द॒थ्यः॑।न।स॒म्ऽराट्।स॒ह्वान्।तरु॑त्रः।अ॒भि।अस्ति॑।कृ॒ष्टीः॥  
आ।या॒तु॒।इन्द्रः॑।दि॒वः।आ।पृ॒थि॒व्याः।म॒क्षु।स॒मु॒द्रात्।उ॒त।वा॒।पुरी॑षात्।स्वः॑ऽनरात्।अव॑से।नः॒।म॒रुत्वा॑न्।प॒रा॒ऽवतः॑।वा॒।सद॑नात्।ऋ॒तस्य॑॥  
स्थू॒रस्य॑।रा॒यः।बृ॒ह॒तः।यः।ईशे॑।तम्।ऊँ॒ इति॑।स्त॒वा॒म॒।वि॒दथे॑षु।इन्द्र॑म्।यः।वा॒युना॑।जय॑ति।गोऽम॑तीषु।प्र।धृ॒ष्णु॒ऽया।नय॑ति।वस्यः॑।अच्छ॑॥  
उप॑।यः।नमः॑।नम॑सि।स्त॒भा॒यन्।इय॑र्ति।वाच॑म्।ज॒नय॑न्।यज॑ध्यै।ऋ॒ञ्ज॒सा॒नः।पु॒रु॒ऽवारः॑।उ॒क्थैः।आ।इन्द्र॑म्।कृ॒ण्वी॒त॒।सद॑नेषु।होता॑॥  
धि॒षा।यदि॑।धि॒ष॒ण्यन्तः॑।स॒र॒ण्यान्।सद॑न्तः।अद्रि॑म्।औ॒शि॒जस्य॑।गोहे॑।आ।दु॒रोषाः॑।पा॒स्त्यस्य॑।होता॑।यः।नः॒।म॒हान्।स॒म्ऽवर॑णेषु।वह्निः॑॥  
स॒त्रा।यत्।इ॒म्।भा॒र्व॒रस्य॑।वृष्णः॑।सिस॑क्ति।शुष्मः॑।स्तु॒व॒ते।भरा॑य।गुहा॑।यत्।ई॒म्।औ॒शि॒जस्य॑।गोहे॑।प्र।यत्।धि॒ये।प्र।अय॑से।मदा॑य॥  
वि।यत्।वरां॑सि।पर्व॑तस्य।वृ॒ण्वे।पयः॑ऽभिः।जि॒न्वे।अ॒पाम्।जवां॑सि।वि॒दत्।गौ॒रस्य॑।ग॒व॒यस्य॑।गोहे॑।यदि॑।वाजा॑य।सु॒ऽध्यः॑।वह॑न्ति॥  
भ॒द्रा।ते॒।हस्ता॑।सुऽकृ॑ता।उ॒त।पा॒णी इति॑।प्र॒ऽय॒न्तारा॑।स्तु॒व॒ते।राधः॑।इ॒न्द्र॒।का।ते॒।निऽस॑त्तिः।किम्।ऊँ॒ इति॑।नः॒।म॒म॒त्सि॒।किम्।न।उत्ऽउ॑त्।ऊँ॒ इति॑।ह॒र्ष॒से॒।दात॒वै।ऊँ॒ इति॑॥  
ए॒व।वस्वः॑।इन्द्रः॑।स॒त्यः।स॒म्ऽराट्।हन्ता॑।वृ॒त्रम्।वरि॑वः।पू॒रवे॑।क॒रिति॑ कः।पुरु॑ऽस्तुत।क्रत्वा॑।नः॒।श॒ग्धि॒।रा॒यः।भ॒क्षी॒य।ते।अव॑सः।दैव्य॑स्य॥  
नु।स्तु॒तः।इ॒न्द्र॒।नु।गृ॒णा॒नः।इष॑म्।ज॒रि॒त्रे।न॒द्यः॑।न।पी॒पे॒रिति॑ पीपेः।अका॑रि।ते॒।ह॒रि॒ऽवः॒।ब्रह्म॑।नव्य॑म्।धि॒या।स्या॒म॒।र॒थ्यः॑।सदा॒ऽसाः॥  
