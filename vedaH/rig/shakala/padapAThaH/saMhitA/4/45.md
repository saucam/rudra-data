

  
ए॒षः।स्यः।भा॒नुः।उत्।इ॒य॒र्ति॒।यु॒ज्यते॑।रथः॑।परि॑ऽज्मा।दि॒वः।अ॒स्य।सान॑वि।पृ॒क्षासः॑।अ॒स्मि॒न्।मि॒थु॒नाः।अधि॑।त्रयः॑।दृतिः॑।तु॒रीयः॑।मधु॑नः।वि।र॒प्श॒ते॒॥  
उत्।वा॒म्।पृ॒क्षासः॑।मधु॑ऽमन्तः।ई॒र॒ते॒।रथाः॑।अश्वा॑सः।उ॒षसः॑।विऽउ॑ष्टिषु।अ॒प॒ऽऊ॒र्णु॒वन्तः॑।तन्मः॑।आ।परि॑ऽवृतम्।स्वः॑।न।शु॒क्रम्।त॒न्वन्तः॑।आ।रजः॑॥  
मध्वः॑।पि॒ब॒त॒म्।म॒धु॒ऽपेभिः॑।आ॒सऽभिः॑।उ॒त।प्रि॒यम्।मधु॑ने।यु॒ञ्जा॒था॒म्।रथ॑म्।आ।व॒र॒निम्।मधु॑ना।जि॒न्व॒थः॒।प॒थः।दृति॑म्।व॒हे॒थे॒ इति॑।मधु॑ऽमन्तम्।अ॒श्वि॒ना॒॥  
हं॒सासः॑।ये।वा॒म्।मधु॑ऽमन्तः॑।अ॒स्रिधः॑।हिर॑ण्यऽपर्णाः।उ॒हुवः॑।उ॒षः॒ऽबुधः॑।उ॒द॒ऽप्रुतः॑।म॒न्दिनः॑।म॒न्दि॒ऽनि॒स्पृशः॑।मध्वः॑।न।मक्षः॑।सव॑नानि।ग॒च्छ॒थः॒॥  
सु॒ऽअ॒ध॒रासः॑।मधु॑ऽमन्तः।अ॒ग्नयः॑।उ॒स्रा।ज॒र॒न्ते॒।प्रति॑।वस्तोः॑।अ॒श्विना॑।यत्।नि॒क्तऽह॑स्तः।त॒रणिः॑।वि॒ऽच॒क्ष॒णः।सोम॑म्।सु॒साव॑।मधु॑ऽमन्तम्।अद्रि॑ऽभिः॥  
आ॒के॒ऽनि॒पासः॑।अह॑ऽभिः।दवि॑ध्वतः।स्वः॑।न।शु॒क्रम्।त॒न्वन्तः॑।आ।रजः॑।सूरः॑।चि॒त्।अश्वा॑न्।यु॒यु॒जा॒नः।ई॒य॒ते॒।विश्वा॑न्।अनु॑।स्व॒धया॑।चे॒त॒थः॒।प॒थः॥  
प्र।वा॒म्।अ॒वो॒च॒म्।अ॒श्वि॒ना॒।धि॒य॒म्ऽधाः।रथः॑।सु॒ऽअश्वः॑।अ॒जरः॑।यः।अस्ति॑।येन॑।स॒द्यः।परि॑।रजां॑सि।या॒थः।ह॒विष्म॑न्तम्।त॒रणि॑म्।भो॒जम्।अच्छ॑॥  
