

  
अ॒हम्।मनुः॑।अ॒भ॒व॒म्।सूर्यः॑।च॒।अ॒हम्।क॒क्षीवा॑न्।ऋषिः॑।अ॒स्मि॒।विप्रः॑।अ॒हम्।कुत्स॑म्।आ॒र्जु॒ने॒यम्।नि।ऋ॒ञ्जे॒।अ॒हम्।क॒विः।उ॒शना॑।पश्य॑त।मा॒॥  
अ॒हम्।भूमि॑म्।अ॒द॒दा॒म्।आर्या॑य।अ॒हम्।वृ॒ष्टिम्।दा॒शुषे॑।मर्त्या॑य।अ॒हम्।अ॒पः।अ॒न॒य॒म्।व॒व॒शा॒नाः।मम॑।दे॒वासः॑।अनु॑।केत॑म्।आ॒य॒न्॥  
अ॒हम्।पुरः॑।म॒न्द॒सा॒नः।वि।ऐ॒र॒म्।नव॑।सा॒कम्।न॒व॒तीः।शम्ब॑रस्य।श॒त॒ऽत॒मम्।वे॒श्य॑म्।स॒र्वऽता॑ता।दिवः॑ऽदासम्।अ॒ति॒थि॒ऽग्वम्।यत्।आव॑म्॥  
प्र।सु।सः।विऽभ्यः॑।म॒रु॒तः॒।विः।अ॒स्तु॒।प्र।श्ये॒नः।श्ये॒नेभ्यः॑।आ॒शु॒ऽपत्वा॑।अ॒च॒क्रया॑।यत्।स्व॒धया॑।सु॒ऽप॒र्णः।ह॒व्यम्।भर॑त्।मन॑वे।दे॒वऽजु॑ष्टम्॥  
भर॑त्।यदि॑।विः।अतः॑।वेवि॑जानः।प॒था।उ॒रुणा॑।मनः॑ऽजवाः।अ॒स॒र्जि॒।तूय॑म्।य॒यौ॒।मधु॑ना।सो॒म्येन॑।उ॒त।श्रवः॑।वि॒वि॒दे॒।श्ये॒नः।अत्र॑॥  
ऋ॒जी॒पी।श्ये॒नः।दद॑मानः।अं॒शुम्।प॒रा॒ऽवतः॑।श॒कु॒नः।म॒न्द्रम्।मद॑म्।सोम॑म्।भ॒र॒त्।द॒दृ॒हा॒णः।दे॒वऽवा॑न्।दि॒वः।अ॒मुष्मा॑त्।उत्ऽता॑रात्।आ॒ऽदाय॑॥  
आ॒ऽदाय॑।श्ये॒नः।अ॒भ॒र॒त्।सोम॑म्।स॒हस्र॑म्।स॒वान्।अ॒युत॑म्।च॒।सा॒कम्।अत्र॑।पुर॑म्ऽधिः।अ॒ज॒हा॒त्।अरा॑तीः।मदे॑।सोम॑स्य।मू॒राः।अमू॑रः॥  
