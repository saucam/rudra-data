

  
यः।त॒स्तम्भ॑।सह॑सा।वि।ज्मः।अन्ता॑न्।बृह॒स्पतिः॑।त्रि॒ऽस॒ध॒स्थः।रवे॑ण।तम्।प्र॒त्नासः॑।ऋष॑यः।दीध्या॑नाः।पु॒रः।विप्राः॑।द॒धि॒रे॒।म॒न्द्रऽजि॑ह्वम्॥  
धु॒नऽइ॑तयः।सु॒ऽप्र॒के॒तम्।मद॑न्तः।बृह॑स्पते।अ॒भि।ये।नः॒।त॒त॒स्रे।पृष॑न्तम्।सृ॒प्रम्।अद॑ब्धम्।ऊ॒र्वम्।बृह॑स्पते।रक्ष॑तात्।अ॒स्य॒।योनि॑म्॥  
बृह॑स्पते।या।प॒र॒मा।प॒रा॒ऽवत्।अतः॑।आ।ते॒।ऋ॒त॒ऽस्पृशः॑।नि।से॒दुः॒।तुभ्य॑म्।खा॒ताः।अ॒व॒ताः।अद्रि॑ऽदुग्धाः।मध्वः॑।श्चो॒त॒न्ति॒।अ॒भितः॑।वि॒ऽर॒प्शम्॥  
बृह॒स्पतिः॑।प्र॒थ॒मम्।जाय॑मानः।म॒हः।ज्योति॑षः।प॒र॒मे।विऽओ॑मन्।स॒प्तऽआ॑स्यः।तु॒वि॒ऽजा॒तः।रवे॑ण।वि।स॒प्तऽर॑श्मिः।अ॒ध॒म॒त्।तमां॑सि॥  
सः।सु॒ऽस्तुभा।सः।ऋक्व॑ता।ग॒णेन॑।व॒लम्।रु॒रो॒ज॒।फ॒लि॒ऽगम्।रवे॑ण।बृह॒स्पतिः॑।उ॒स्रियाः॑।ह॒व्य॒ऽसूदः॑।कनि॑क्रदत्।वाव॑शतीः।उत्।आ॒ज॒त्॥  
ए॒व।पि॒त्रे।वि॒श्वऽदे॑वाय।वृष्णे॑।य॒ज्ञैः।वि॒धे॒म॒।नम॑सा।ह॒विःऽभिः॑।बृह॑स्पते।सु॒ऽप्र॒जाः।वी॒रऽव॑न्तः।व॒यम्।स्या॒म॒।पत॑यः।र॒यी॒णाम्॥  
सः।इत्।राजा॑।प्रति॑ऽजन्यानि।विश्वा॑।शुष्मे॑ण।त॒स्थौ॒।अ॒भि।वी॒र्ये॑ण।बृह॒स्पति॑म्।यः।सुऽभृ॑तम्।बि॒भर्ति॑।व॒ल्गु॒ऽयति॑।वन्द॑ते।पू॒र्व॒ऽभाज॑म्॥  
सः।इत्।क्षे॒ति॒।सुऽधि॑तः।ओक॑सि।स्वे।तस्मै॑।इळा॑।पि॒न्व॒ते॒।वि॒श्व॒ऽदानी॑म्।तस्मै॑।विशः॑।स्व॒यम्।ए॒व।न॒म॒न्ते॒।यस्मि॑न्।ब्र॒ह्मा।राज॑नि।पूर्वः॑।एति॑॥  
अप्र॑तिऽइतः।ज॒य॒ति॒।सम्।धना॑नि।प्रति॑ऽजन्यानि।उ॒त।या।सऽज॑न्या।अ॒व॒स्यवे॑।यः।वरि॑वः।कृ॒णोति॑।ब्र॒ह्मणे॑।राजा॑।तम्।अ॒व॒न्ति॒।दे॒वाः॥  
इन्द्रः॑।च॒।सोम॑म्।पि॒ब॒त॒म्।बृ॒ह॒स्प॒ते॒।अ॒स्मिन्।य॒ज्ञे।म॒न्द॒सा॒ना।वृ॒ष॒ण्व॒सू॒ इति॑ वृषण्ऽवसू।आ।वा॒म्।वि॒श॒न्तु॒।इन्द॑वः।सु॒ऽआ॒भुवः॑।अ॒स्मे इति॑।र॒यिम्।सर्व॑ऽवीरम्।नि।य॒च्छ॒त॒म्॥  
बृह॑स्पते।इ॒न्द्र॒।वर्ध॑तम्।नः॒।सचा॑।सा।वा॒म्।सु॒ऽम॒तिः।भू॒तु॒।अ॒स्मे इति॑।अ॒वि॒ष्टम्।धियः॑।जि॒गृ॒तम्।पुर॑म्ऽधीः।ज॒ज॒स्तम्।अ॒र्यः।व॒नुषा॑म्।अरा॑तीः॥  
