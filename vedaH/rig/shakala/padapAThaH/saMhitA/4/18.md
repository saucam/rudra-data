

  
अ॒यम्।पन्थाः॑।अनु॑ऽवित्तः।पु॒रा॒णः।यतः॑।दे॒वाः।उ॒त्ऽअजा॑यन्त।विश्वे॑।अतः॑।चि॒त्।आ।ज॒नि॒षी॒ष्ट॒।प्रऽवृ॑द्धः।मा।मा॒तर॑म्।अ॒मु॒या।पत्त॑वे।क॒रिति॑ कः॥  
न।अ॒हम्।अतः॑।निः।अ॒य॒।दुः॒ऽगहा॑।ए॒तत्।ति॒र॒श्चता॑।पा॒र्श्वात्।निः।ग॒मा॒नि॒।ब॒हूनि॑।मे॒।अकृ॑ता।कर्त्वा॑नि।युध्यै॑।त्वे॒न॒।सम्।त्वे॒न॒।पृ॒च्छै॒॥  
प॒रा॒ऽय॒तीम्।मा॒तर॑म्।अनु॑।अ॒च॒ष्ट॒।न।न।अनु॑।गा॒नि॒।अनु॑।नु।ग॒मा॒नि॒।त्वष्टुः॑।गृ॒हे।अ॒पि॒ब॒त्।सोम॑म्।इन्द्रः॑।श॒त॒ऽध॒न्य॑म्।च॒म्वोः॑।सु॒तस्य॑॥  
किम्।सः।ऋध॑क्।कृ॒ण॒व॒त्।यम्।स॒हस्र॑म्।मा॒सः।ज॒भार॑।श॒रदः॑।च॒।पू॒र्वीः।न॒ही।नु।आ॒स्य॒।प्र॒ति॒ऽमान॑म्।अस्ति॑।अ॒न्तः।ज॒तेषु॑।उ॒त।ये।जनि॑ऽत्वाः॥  
अ॒व॒द्यम्ऽइ॑व।मन्य॑माना।गुहा॑।अ॒कः॒।इन्द्र॑म्।मा॒ता।वी॒र्ये॑ण।निऽऋ॑ष्टम्।अथ॑।उत्।अ॒स्था॒त्।स्व॒यम्।अत्क॑म्।वसा॑नः।आ।रोद॑सी॒ इति॑।अ॒पृ॒णा॒त्।जाय॑मानः॥  
ए॒ताः।अ॒र्ष॒न्ति॒।अ॒ल॒ला॒ऽभव॑न्तीः।ऋ॒तव॑रीःऽइव।स॒म्ऽक्रोश॑मानाः।ए॒ताः।वि।पृ॒च्छ॒।किम्।इ॒दम्।भ॒न॒न्ति॒।कम्।आपः॑।अद्रि॑म्।प॒रि॒ऽधिम्।रु॒ज॒न्ति॒॥  
किम्।ऊँ॒ इति॑।स्वि॒त्।अ॒स्मै॒।नि॒ऽविदः॑।भ॒न॒न्त॒।इन्द्र॑स्य।अ॒व॒द्यम्।दि॒धि॒ष॒न्ते॒।आपः॑।मम॑।ए॒तान्।पु॒त्रः।म॒ह॒ता।व॒धेन॑।वृ॒त्रम्।ज॒घ॒न्वान्।अ॒सृ॒ज॒त्।वि।सिन्धू॑न्॥  
मम॑त्।च॒न।त्वा॒।यु॒व॒तिः।प॒रा॒ऽआस॑।मम॑त्।च॒न।त्वा॒।कु॒षवा॑।ज॒गार॑।मम॑त्।चि॒त्।आपः॑।शिश॑वे।म॒मृ॒ड्युः॒।मम॑त्।चि॒त्।इन्द्रः॑।सह॑सा।उत्।अ॒ति॒ष्ठ॒त्॥  
मम॑त्।च॒न।ते॒।म॒घ॒ऽव॒न्।विऽअं॑सः।नि॒ऽवि॒वि॒ध्वान्।अप॑।हनू॒ इति॑।ज॒घान॑।अध॑।निऽवि॑द्धः।उत्ऽत॑रः।ब॒भू॒वान्।शिरः॑।दा॒सस्य॑।सम्।पि॒ण॒क्।व॒धेन॑॥  
गृ॒ष्टिः।सा॒सू॒व॒।स्थवि॑रम्।त॒वा॒गाम्।अ॒ना॒धृ॒ष्यम्।वृ॒ष॒भम्।तुम्र॑म्।इन्द्र॑म्।अरी॑ळ्हम्।व॒त्सम्।च॒रथा॑य।मा॒ता।स्व॒यम्।गा॒तुम्।त॒न्वे॑।इ॒च्छमा॑नम्॥  
उ॒त।मा॒ता।म॒हि॒षम्।अनु॑।अ॒वे॒न॒त्।अ॒मी इति॑।त्वा॒।ज॒ह॒ति॒।पु॒त्र॒।दे॒वाः।अथ॑।अ॒ब्र॒वी॒त्।वृ॒त्रम्।इन्द्रः॑।ह॒नि॒ष्यन्।सखे॑।वि॒ष्णो॒ इति॑।वि॒ऽत॒रम्।वि।क्र॒म॒स्व॒॥  
कः।ते॒।मा॒तर॑म्।वि॒धवा॑म्।अ॒च॒क्र॒त्।श॒युम्।कः।त्वाम्।अ॒जि॒घां॒स॒त्।चर॑न्तम्।कः।ते॒।दे॒वः।अधि॑।मा॒र्डी॒के।आ॒सी॒त्।यत्।प्र।अक्षि॑णाः।पि॒तर॑म्।पा॒द॒ऽगृह्य॑॥  
अव॑र्त्या।शुनः॑।आ॒न्त्राणि॑।पे॒चे॒।न।दे॒वेषु॑।वि॒वि॒दे॒।म॒र्डि॒तार॑म्।अप॑श्यम्।जा॒याम्।अम॑हीयमानाम्।अध॑।मे॒।श्ये॒नः।मधु॑।आ।ज॒भा॒र॒॥  
