

  
अ॒यम्।इ॒ह।प्र॒थ॒मः।धा॒यि॒।धा॒तृऽभिः॑।होता॑।यजि॑ष्ठः।अ॒ध्व॒रेषु॑।ईड्यः॑।यम्।अप्न॑वानः।भृग॑वः।वि॒ऽरु॒रु॒चुः।वने॑षु।चि॒त्रम्।वि॒ऽभ्व॑म्।वि॒शेऽवि॑शे॥  
अग्ने॑।क॒दा।ते॒।आ॒नु॒षक्।भुव॑त्।दे॒वस्य॑।चेत॑नम्।अध॑।हि।त्वा॒।ज॒गृ॒भ्रि॒रे।मर्ता॑सः।वि॒क्षु ईड्य॑म्॥  
ऋ॒तऽवा॑नम्।विऽचे॑तसम्।पश्य॑न्तः।द्याम्ऽइ॑व।स्तृऽभिः॑।विश्वे॑षाम्।अ॒ध्व॒राणा॑म्।ह॒स्क॒र्तार॑म्।दमे॑ऽदमे॥  
आ॒शुम्।दू॒तम्।वि॒वस्व॑तः।विश्वाः॑।यः।च॒र्ष॒णीः।अ॒भि।आ।ज॒भ्रुः॒।के॒तुम्।आ॒यवः॑।भृग॑वाणम्।वि॒शेऽवि॑शे॥  
तम्।ई॒म्।होता॑रम्।आ॒नु॒षक्।चि॒कि॒त्वांस॑म्।नि।से॒दि॒रे॒।र॒ण्वम्।पा॒व॒कऽशो॑चिषम्।यजि॑ष्ठम्।स॒प्त।धाम॑ऽभिः॥  
तम्।शश्व॑तीषु।मा॒तृषु॑।वने॑।आ।वी॒तम्।अश्रि॑तम्।चि॒त्रम्।सन्त॑म्।गुहा॑।हि॒तम्।सु॒ऽवेद॑म्।कू॒चि॒त्ऽअ॒र्थिन॑म्॥  
स॒सस्य॑।यत्।विऽयु॑ता।सस्मि॑न्।ऊध॑न्।ऋ॒तस्य॑।धाम॑न्।र॒णय॑न्त।दे॒वाः।म॒हान्।अ॒ग्निः।नम॑सा।रा॒तऽह॑व्यः।वेः।अ॒ध्व॒राय॑।सद॑म्।इत्।ऋ॒तऽवा॑॥  
वेः।अ॒ध्व॒रस्य॑।दू॒त्या॑नि।वि॒द्वान्।उ॒भे इति॑।अ॒न्तरिति॑।रोद॑सी॒ इति॑।स॒म्ऽचि॒कि॒त्वान्।दू॒तः।ई॒य॒से॒।प्र॒ऽदिवः॑।उ॒रा॒णः।वि॒दुःऽत॑रः।दि॒वः।आ॒ऽरोध॑नानि॥  
कृ॒ष्णम्।ते॒।एम॑।रुश॑तः।पु॒रः।भाः।च॒रि॒ष्णु।अ॒र्चिः।वपु॑षाम्।इत्।एक॑म्।यत्।अप्र॑ऽवीता।दध॑ते।ह॒।गर्भ॑म्।स॒द्यः।चि॒त्।जा॒तः।भव॑सि।इत्।ऊँ॒ इति॑।दू॒तः॥  
स॒द्यः।जा॒तस्य॑।ददृ॑शानम्।ओजः॑।यत्।अ॒स्य॒।वातः॑।अ॒नु॒ऽवाति॑।शो॒चिः।वृ॒णक्ति॑।ति॒ग्माम्।अ॒त॒सेषु॑।जि॒ह्वाम्।स्थि॒रा।चि॒त्।अन्ना॑।द॒य॒ते॒।वि।जम्भैः॑॥  
तृ॒षु।यत्।अन्ना॑।तृ॒षुणा॑।व॒वक्ष॑।तृ॒षुम्।दू॒तम्।कृ॒णु॒ते॒।य॒ह्वः।अ॒ग्निः।वात॑स्य।मे॒ळिम्।स॒च॒ते॒।नि॒ऽजूर्व॑न्।आ॒शुम्।न।वा॒ज॒य॒ते॒।हि॒न्वे।अर्वा॑॥  
