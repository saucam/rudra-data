

  
कृ॒णु॒ष्व।पाजः॑।प्रऽसि॑तिम्।न।पृ॒थ्वीम्।या॒हि।राजा॑ऽइव।अम॑ऽवान्।इभे॑न।तृ॒ष्वीम्।अनु॑।प्रऽसि॑तिम्।द्रू॒णा॒नः।अस्ता॑।अ॒सि॒।विध्य॑।र॒क्षसः॑।तपि॑ष्ठैः॥  
तव॑।भ्र॒मासः॑।आ॒शु॒ऽया।प॒त॒न्ति॒।अनु॑।स्पृ॒श॒।धृ॒ष॒ता।शोशु॑चानः।तपूं॑षि।अ॒ग्ने॒।जु॒ह्वा॑।प॒त॒ङ्गान्।अस॑म्ऽदितः।वि।सृ॒ज॒।विष्व॑क्।उ॒ल्काः॥  
प्रति॑।स्पशः॑।वि।सृ॒ज॒।तूर्णि॑ऽतमः।भव॑।पा॒युः।वि॒शः।अ॒स्याः।अद॑ब्धः।यः।नः॒।दू॒रे।अ॒घऽशं॑सः।यः।अन्ति॑।अग्ने॑।माकिः॑।ते॒।व्यथिः॑।आ।द॒ध॒र्षी॒त्॥  
उत्।अ॒ग्ने॒।ति॒ष्ठ॒।प्रति॑।आ।त॒नु॒ष्व॒।नि।अ॒मित्रा॑न्।ओ॒ष॒ता॒त्।ति॒ग्म॒ऽहे॒ते॒।यः।नः॒।अरा॑तिम्।स॒म्ऽइ॒धा॒न॒।च॒क्रे।नी॒चा।तम्।ध॒क्षि॒।अ॒त॒सम्।न।शुष्क॑म्॥  
ऊ॒र्ध्वः।भ॒व॒।प्रति॑।वि॒ध्य॒।अधि॑।अ॒स्मत्।आ॒विः।कृ॒णु॒ष्व॒।दैव्या॑नि।अ॒ग्ने॒।अव॑।स्थि॒रा।त॒नु॒हि॒।या॒तु॒ऽजूना॑म्।जा॒मिम्।अजा॑मिम्।प्र।मृ॒णी॒हि॒।शत्रू॑न्॥  
सः।ते॒।जा॒ना॒ति॒।सु॒ऽम॒तिम्।य॒वि॒ष्ठ॒।यः।ईव॑ते।ब्रह्म॑णे।गा॒तुम्।ऐर॑त्।विश्वा॑नि।अ॒स्मै॒।सु॒ऽदिना॑नि।रा॒यः।द्यु॒म्नानि॑।अ॒र्यः।वि।दुरः॑।अ॒भि।द्यौ॑त्॥  
सः।इत्।अ॒ग्ने॒।अ॒स्तु॒।सु॒ऽभगः॑।सु॒ऽदानुः॑।यः।त्वा॒।नित्ये॑न।ह॒विषा॑।यः।उ॒क्थैः।पिप्री॑षति।स्वे।आयु॑षि।दु॒रो॒णे।विश्वा॑।इत्।अ॒स्मै॒।सु॒ऽदिना॑।सा।अ॒स॒त्।इ॒ष्टिः॥  
अर्चा॑मि।ते॒।सु॒ऽम॒तिम्।घोषि॑।अ॒र्वाक्।सम्।ते॒।व॒वाता॑।ज॒र॒ता॒म्।इ॒यम्।गीः।सु॒ऽअश्वाः॑।त्वा॒।सु॒ऽरथाः॑।म॒र्ज॒ये॒म॒।अ॒स्मे इति॑।क्ष॒त्राणि॑।धा॒र॒येः॒।अनु॑।द्यून्॥  
इ॒ह।त्वा॒।भूरि॑।आ।च॒रे॒त्।उप॑।त्मन्।दोषा॑ऽवस्तः।दी॒दि॒वांस॑म्।अनु॑।द्यून्।क्रीळ॑न्तः।त्वा॒।सु॒ऽमन॑सः।स॒पे॒म॒।अ॒भि।द्यु॒म्ना।त॒स्थि॒वांसः॑।जना॑नाम्॥  
यः।त्वा॒।सु॒ऽअश्वः॑।सु॒ऽहि॒र॒ण्यः।अ॒ग्ने॒।उ॒प॒ऽयाति॑।वसु॑ऽमता।रथे॑न।तस्य॑।त्रा॒ता।भ॒व॒सि॒।तस्य॑।सखा॑।यः।ते॒।आ॒ति॒थ्यम्।आ॒नु॒षक्।जुजो॑षत्॥  
म॒हः।रु॒जा॒मि॒।ब॒न्धुता॑।वचः॑ऽभिः।तत्।मा॒।पि॒तुः।गोत॑मात्।अनु॑।इ॒या॒य॒।त्वम्।नः॒।अ॒स्य।वच॑सः।चि॒कि॒द्धि॒।होतः॑।य॒वि॒ष्ठ॒।सु॒क्र॒तो॒ इति॑ सुऽक्रतो।दमू॑नाः॥  
अस्व॑प्नऽजः।त॒रण॑यः।सु॒ऽशेवाः॑।अत॑न्द्रासः।अ॒वृ॒काः।अश्र॑मिष्ठाः।ते।पा॒यवः॑।स॒ध्र्य॑ञ्चः।नि॒ऽसद्य॑।अ॒ग्ने॒।तव॑।नः॒।पा॒न्तु॒।अ॒मू॒र॒॥  
ये।पा॒यवः॑।मा॒म॒ते॒यम्।ते॒।अ॒ग्ने॒।पश्य॑न्तः।अ॒न्धम्।दुः॒ऽइ॒तात्।अर॑क्षन्।र॒रक्ष॑।तान्।सु॒ऽकृतः॑।वि॒श्वऽवे॑दाः।दिप्स॑न्तः।इत्।रि॒पवः॑।न।अह॑।दे॒भुः॒॥  
त्वया॑।व॒यम्।स॒ध॒न्यः॑।त्वाऽऊ॑ताः।तव॑।प्रऽनी॑ती।अ॒श्या॒म॒।वाजा॑न्।उ॒भा।शंसा॑।सू॒द॒य॒।स॒त्य॒ऽता॒ते॒।अ॒नु॒ष्ठु॒या।कृ॒णु॒हि॒।अ॒ह्र॒या॒ण॒॥  
अ॒या।ते॒।अ॒ग्ने॒।स॒म्ऽइधा॑।वि॒धे॒म॒।प्रति॑।स्तोम॑म्।श॒स्यमा॑नम्।गृ॒भा॒य॒।दह॑।अ॒शसः॑।र॒क्षसः॑।पा॒हि।अ॒स्मान्।द्रु॒हः।नि॒दः।मि॒त्र॒ऽम॒हः॒।अ॒व॒द्यात्॥  
