

  
उ॒तो इति॑।हि।वा॒म्।दा॒त्रा।सन्ति॑।पूर्वा॑।या।पू॒रुऽभ्यः॑।त्र॒सद॑स्युः।नि॒ऽतो॒शे।क्षे॒त्र॒ऽसाम्।दा॒द॒थुः॒।उ॒र्व॒रा॒ऽसाम्।घ॒नम्।दस्यु॑ऽभ्यः।अ॒भिऽभू॑तिम्।उ॒ग्रम्॥  
उ॒त।वा॒जिन॑म्।पु॒रु॒निः॒ऽसिध्वा॑नम्।द॒धि॒ऽक्राम्।ऊँ॒ इति॑।द॒द॒थुः॒।वि॒श्वऽकृ॑ष्टिम्।ऋ॒जि॒प्यम्।श्ये॒नम्।प्रु॒षि॒तऽप्सु॑म्।आ॒शुम्।च॒र्कृत्य॑म्।अ॒र्यः।नृ॒ऽपति॑म्।न।शूर॑म्॥  
यम्।सी॒म्।अनु॑।प्र॒वता॑ऽइव।द्रव॑न्तम्।विश्वः॑।पू॒रुः।मद॑ति।हर्ष॑माणः।प॒ट्ऽभिः।गृध्य॑न्तम्।मे॒ध॒ऽयुम्।न।शूर॑म्।र॒थ॒ऽतुर॑म्।वात॑म्ऽइव।ध्रज॑न्तम्॥  
यः।स्म॒।आ॒ऽरु॒न्धा॒नः।गध्या॑।स॒मत्ऽसु॑।सनु॑ऽतरः।चर॑ति।गोषु॑।गच्छ॑न्।आ॒विःऽऋ॑जीकः।वि॒दथा॑।नि॒ऽचिक्य॑त्।ति॒रः।अ॒र॒तिम्।परि॑।आपः॑।आ॒योः॥  
उ॒त।स्म॒।ए॒न॒म्।व॒स्त्र॒ऽमथि॑म्।न।ता॒युम्।अनु॑।क्रो॒श॒न्ति॒।क्षि॒तयः॑।भरे॑षु।नी॒चा।अय॑मानम्।जसु॑रिम्।न।श्ये॒नम्।श्रवः॑।च॒।अच्छ॑।प॒शु॒ऽमत्।च॒।यू॒थम्॥  
उ॒त।स्म॒।आ॒सु।प्र॒थ॒मः।स॒रि॒ष्यन्।नि।वे॒वे॒ति॒।श्रेणि॑ऽभिः।रथा॑नाम्।स्रज॑म्।कृ॒ण्वा॒नः।जन्यः॑।न।शुभ्वा॑।रे॒णुम्।रेरि॑हत्।कि॒रण॑म्।द॒द॒श्वान्॥  
उ॒त।स्यः।वा॒जी।सहु॑रिः।ऋ॒तऽवा॑।शुश्रू॑षमाणः।त॒न्वा॑।स॒ऽम॒र्ये।तुर॑म्।य॒तीषु॑।तु॒रय॑न्।ऋ॒जि॒प्यः।अधि॑।भ्रु॒वोः।कि॒र॒ते॒।रे॒णुम्।ऋ॒ञ्जन्॥  
उ॒त।स्म॒।अ॒स्य॒।त॒न्य॒तोःऽइ॑व।द्योः।ऋ॒घा॒य॒तः।अ॒भि॒ऽयुजः॑।भ॒य॒न्ते॒।य॒दा।स॒हस्र॑म्।अ॒भि।सी॒म्।अयो॑धीत्।दुः॒ऽवर्तुः॑।स्म॒।भ॒व॒ति॒।भी॒मः।ऋ॒ञ्जन्॥  
उ॒त।स्म॒।अ॒स्य॒।प॒न॒य॒न्ति॒।जनाः॑।जू॒तिम्।कृ॒ष्टि॒ऽप्रः।अ॒भिऽभू॑तिम्।आ॒शोः।उ॒त।ए॒न॒म्।आ॒हुः॒।स॒म्ऽइ॒थे।वि॒ऽयन्तः॑।परा॑।द॒धि॒ऽक्राः।अ॒स॒र॒त्।स॒हस्रैः॑॥  
आ।द॒धि॒ऽक्राः।शव॑सा।पञ्च॑।कृ॒ष्टीः।सूर्यः॑ऽइव।ज्योति॑षा।अ॒पः।त॒ता॒न॒।स॒ह॒स्र॒ऽसाः।श॒त॒ऽसाः।वा॒जी।अर्वा॑।पृ॒णक्तु॑।मध्वा॑।सम्।इ॒मा।वचां॑सि॥  
