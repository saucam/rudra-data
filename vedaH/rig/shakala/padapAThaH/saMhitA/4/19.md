

  
ए॒व।त्वाम्।इ॒न्द्र॒।व॒ज्रि॒न्।अत्र॑।विश्वे॑।दे॒वासः॑।सु॒ऽहवा॑सः।ऊमाः॑।म॒हाम्।उ॒भे इति॑।रोद॑सी॒ इति॑।वृ॒द्धम्।ऋ॒ष्वम्।निः।एक॑म्।इत्।गृ॒ण॒ते॒।वृ॒त्र॒ऽहत्ये॑॥  
अव॑।अ॒सृ॒ज॒न्त॒।जिव्र॑यः।न।दे॒वाः।भुवः॑।स॒म्ऽराट्।इ॒न्द्र॒।स॒त्यऽयो॑निः।अह॑न्।अहि॑म्।प॒रि॒ऽशया॑नम्।अर्णः॑।प्र।व॒र्त॒नीः।अ॒र॒दः॒।वि॒श्वऽधे॑नाः॥  
अतृ॑प्णुवन्तम्।विऽय॑तम्।अ॒बु॒ध्यम्।अबु॑ध्यमानम्।सु॒सु॒पा॒णम्।इ॒न्द्र॒।स॒प्त।प्रति॑।प्र॒ऽवतः॑।आ॒शया॑नम्।अहि॑म्।वज्रे॑ण।वि।रि॒णाः॒।अ॒प॒र्वन्॥  
अक्षो॑दयत्।शव॑सा।क्षाम॑।बु॒ध्नम्।वाः।न।वातः॑।तवि॑षीभिः।इन्द्रः॑।दृ॒ळ्हानि॑।औ॒भ्ना॒त्।उ॒शमा॑नः।ओजः॑।अव॑।अ॒भि॒न॒त्।क॒कुभः॑।पर्व॑तानाम्॥  
अ॒भि।प्र।द॒द्रुः॒।जन॑यः।न।गर्भ॑म्।रथाः॑ऽइव।प्र।य॒युः॒।सा॒कम्।अद्र॑यः।अत॑र्पयः।वि॒ऽसृतः॑।उ॒ब्जः।ऊ॒र्मीन्।त्वम्।वृ॒तान्।अ॒रि॒णाः॒।इ॒न्द्र॒।सिन्धू॑न्॥  
त्वम्।म॒हीम्।अ॒वनि॑म्।वि॒श्वऽधे॑नाम्।तु॒र्वीत॑ये।व॒य्या॑य।क्षर॑न्तीम्।अर॑मयः।नम॑सा।एज॑त्।अर्णः॑।सु॒ऽत॒र॒णान्।अ॒कृ॒णोः॒।इ॒न्द्र॒।सिन्धू॑न्॥  
प्र।अ॒ग्रुवः॑।न॒भ॒न्वः॑।न।वक्वाः॑।ध्व॒स्राः।अ॒पि॒न्व॒त्।यु॒व॒तीः।ऋ॒त॒ऽज्ञाः।धन्वा॑नि।अज्रा॑न्।अ॒पृ॒ण॒क्।तृ॒षा॒णान्।अधो॑क्।इन्द्रः॑।स्त॒र्यः॑।दम्ऽसु॑पत्नीः॥  
पू॒र्वीः।उ॒षसः॑।श॒रदः॑।च॒।गू॒र्ताः।वृ॒त्रम्।ज॒घ॒न्वान्।अ॒सृ॒ज॒त्।वि।सिन्धू॑न्।परि॑ऽस्थिताः।अ॒तृ॒ण॒त्।ब॒द्ब॒धा॒नाः।सी॒राः।इन्द्रः॑।स्रवि॑तवे।पृ॒थि॒व्या॥  
व॒म्रीभिः॑।पु॒त्रम्।अ॒ग्रुवः॑।अ॒दा॒नम्।नि॒ऽवेश॑नात्।ह॒रि॒ऽवः॒।आ।ज॒भ॒र्थ॒।वि।अ॒न्धः।अ॒ख्य॒त्।अहि॑म्।आ॒ऽद॒दा॒नः।निः।भू॒त्।उ॒ख॒ऽछित्।सम्।अ॒र॒न्त॒।पर्व॑॥  
प्र।ते॒।पूर्वा॑णि।कर॑णानि।वि॒प्र॒।आ॒ऽवि॒द्वान्।आ॒ह॒।वि॒दुषे॑।करां॑सि।यथा॑ऽयथा।वृष्ण्या॑नि।स्वऽगू॒र्ता।अपां॑सि।रा॒ज॒न्।नर्या॑।अवि॑वेषीः॥  
नु।स्तु॒तः।इ॒न्द्र॒।नु।गृ॒णा॒नः।इष॑म्।ज॒रि॒त्रे।न॒द्यः॑।न।पी॒पे॒रिति॑ पीपेः।अका॑रि।ते॒।ह॒रि॒ऽवः॒।ब्रह्म॑।नव्य॑म्।धि॒या।स्या॒म॒।र॒थ्यः॑।स॒दा॒ऽसाः॥  
