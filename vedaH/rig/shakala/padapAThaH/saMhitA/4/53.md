

  
तत्।दे॒वस्य॑।स॒वि॒तुः।वार्य॑म्।म॒हत्।वृ॒णी॒महे॑।असु॑रस्य।प्रचे॑तसः।छ॒र्दिः।येन॑।दा॒शुषे॑।यच्छ॑ति।त्मना॑।तत्।नः॒।म॒हान्।उत्।अ॒या॒न्।दे॒वः।अ॒क्तुऽभिः॑॥  
दि॒वः।ध॒र्ता।भुव॑नस्य।प्र॒जाऽप॑तिः।पि॒शङ्ग॑म्।द्रा॒पिम्।प्रति॑।मु॒ञ्च॒ते॒।क॒विः।वि॒ऽच॒क्ष॒णः।प्र॒थय॑न्।आ॒ऽपृ॒णन्।उ॒रु।अजी॑जनत्।स॒वि॒ता।सु॒म्नम्।उ॒क्थ्य॑म्॥  
आ।अ॒प्राः॒।रजां॑सि।दि॒व्यानि॑।पार्थि॑वा।श्लोक॑म्।दे॒वः।कृ॒णु॒ते॒।स्वाय॑।धर्म॑णे।प्र।बा॒हू इति॑।अ॒स्रा॒क्।स॒वि॒ता।सवी॑मनि।नि॒ऽवे॒शय॑न्।प्र॒ऽसु॒वन्।अ॒क्तुऽभिः॑।जग॑त्॥  
अदा॑भ्यः।भुव॑नानि।प्र॒ऽचाक॑शत्।व्र॒तानि॑।दे॒वः।स॒वि॒ता।अ॒भि।र॒क्ष॒ते॒।प्र।अ॒स्रा॒क्।बा॒हू इति॑।भुव॑नस्य।प्र॒ऽजाभ्यः॑।धृ॒तऽव्र॑तः।म॒हः।अज्म॑स्य।रा॒ज॒ति॒॥  
त्रिः।अ॒न्तरि॑क्षम्।स॒वि॒ता।म॒हि॒ऽत्व॒ना।त्री।रजां॑सि।प॒रि॒ऽभूः।त्रीणि॑।रो॒च॒ना।ति॒स्रः।दिवः॑।पृ॒थि॒वीः।ति॒स्रः।इ॒न्व॒ति॒।त्रि॒ऽभिः।व्र॒तैः।अ॒भि।नः॒।र॒क्ष॒ति॒।त्मना॑॥  
बृ॒हत्ऽसु॑म्नः।प्र॒ऽस॒वि॒ता।नि॒ऽवेश॑नः।जग॑तः।स्था॒तुः।उ॒भय॑स्य।यः।व॒शी।सः।नः॒।दे॒वः।स॒वि॒ता।शर्म॑।य॒च्छ॒तु॒।अ॒स्मे इति॑।क्षया॑य।त्रि॒ऽवरू॑थम्।अंह॑सः॥  
आ।अ॒ग॒न्।दे॒वः।ऋ॒तुऽभिः॑।वर्ध॑तु।क्षय॑म्।दधा॑तु।नः॒।स॒वि॒ता।सु॒ऽप्र॒जाम्।इष॑म्।सः।नः॒।क्ष॒पाभिः॑।अह॑ऽभिः।च॒।जि॒न्व॒तु॒।प्र॒जाऽव॑न्तम्।र॒यिम्।अ॒स्मे इति॑।सम्।इ॒न्व॒तु॒॥  
