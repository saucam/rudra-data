

  
आ।नः॒।इन्द्रः॑।दू॒रात्।आ।नः॒।आ॒सात्।अ॒भि॒ष्टि॒ऽकृत्।अव॑से।या॒स॒त्।उ॒ग्रः।ओजि॑ष्ठेभिः।नृ॒ऽपतिः॑।वज्र॑ऽबाहुः।स॒म्ऽगे।स॒मत्ऽसु॑।पृ॒त॒न्यून्॥  
आ।नः॒।इन्द्रः॑।हरि॑ऽभिः।या॒तु॒।अच्छ॑।अ॒र्वा॒ची॒नः।अव॑से।राध॑से।च॒।तिष्ठा॑ति।व॒ज्री।म॒घऽवा॑।वि॒ऽर॒प्शी।इ॒मम्।य॒ज्ञम्।अनु॑।नः॒।वाज॑ऽसातौ॥  
इ॒मम्।य॒ज्ञम्।त्वम्।अ॒स्माक॑म्।इ॒न्द्र॒।पु॒रः।दध॑त्।स॒नि॒ष्य॒सि॒।क्रतु॑म्।नः॒।श्व॒घ्नीऽइ॑व।व॒ज्रि॒न्।स॒नये॑।धना॑नाम्।त्वया॑।व॒यम्।अ॒र्यः।आ॒जिम्।ज॒ये॒म॒॥  
उ॒शन्।ऊँ॒ इति॑।सु।नः॒।सु॒ऽमनाः॑।उ॒पा॒के।सोम॑स्य।नु।सुऽसु॑तस्य।स्व॒धा॒ऽवः॒।पाः।इ॒न्द्र॒।प्रति॑ऽभृतस्य।मध्वः॑।सम्।अन्ध॑सा।म॒म॒दः॒।पृ॒ष्ठ्ये॑न॥  
वि।यः।र॒रप्शे।ऋषि॑ऽभिः।नवे॑भिः।वृ॒क्षः।न।प॒क्वः।सृण्यः॑।न।जेता॑।मर्यः॑।न।योषा॑म्।अ॒भि।मन्य॑मानः।अच्छ॑।वि॒व॒क्मि॒।पु॒रु॒ऽहू॒तम्।इन्द्र॑म्॥  
गि॒रिः।न।यः।स्वऽत॑वान्।ऋ॒ष्वः।इन्द्रः॑।स॒नात्।ए॒व।सह॑से।जा॒तः।उ॒ग्रः।आऽद॑र्ता।वज्र॑म्।स्थवि॑रम्।न।भी॒मः।उ॒द्नाऽइ॑व।कोश॑म्।वसु॑ना।निऽऋ॑ष्टम्॥  
न।यस्य॑।व॒र्ता।ज॒नुषा॑।नु।अस्ति॑।न।राध॑सः।आ॒ऽम॒री॒ता।म॒घस्य॑।उ॒त्ऽव॒वृ॒षा॒णः।त॒वि॒षी॒ऽवः॒।उ॒ग्र॒।अ॒स्मभ्य॑म्।द॒द्धि॒।पु॒रु॒ऽहू॒त॒।रा॒यः॥  
ईक्षे॑।रा॒यः।क्षय॑स्य।च॒र्ष॒णी॒नाम्।उ॒त।व्र॒जम्।अ॒प॒ऽव॒र्ता।अ॒सि॒।गोना॑म्।शि॒क्षा॒ऽन॒रः।स॒म्ऽइ॒थेषु॑।प्र॒हाऽवा॒न्।वस्वः॑।रा॒शिम्।अ॒भि॒ऽने॒ता।अ॒सि॒।भूरि॑म्॥  
कया॑।तत्।शृ॒ण्वे॒।शच्या॑।शचि॑ष्ठः।यया॑।कृ॒णोति॑।मुहु॑।का।चि॒त्।दृ॒ष्वः।पु॒रु।दा॒शुषे॑।विऽच॑यिष्ठः।अंहः॑।अथ॑।द॒धा॒ति॒।द्रवि॑णम्।ज॒रि॒त्रे॥  
मा।नः॒।म॒र्धीः॒।आ।भ॒र॒।द॒द्धि।तत्।नः॒।प्र।दा॒शुषे॑।दात॑वे।भूरि॑।यत्।ते॒।नव्ये॑।दे॒ष्णे।श॒स्ते।अ॒स्मिन्।ते॒।उ॒क्थे।प्र।ब्र॒वा॒म॒।व॒यम्।इ॒न्द्र॒।स्तु॒वन्तः॑॥  
नु।स्तु॒तः।इ॒न्द्र॒।नु।गृ॒णा॒नः।इष॑म्।ज॒रि॒त्रे।न॒द्यः॑।न।पी॒पे॒रिति॑ पीपेः।अका॑रि।ते॒।ह॒रि॒ऽवः॒।ब्रह्म॑।नव्य॑म्।धि॒या।स्या॒म॒।र॒थ्यः॑।सदा॒ऽसाः॥  
