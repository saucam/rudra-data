

  
अग्ने॑।मृ॒ळ।म॒हान्।अ॒सि॒।यः।ई॒म्।आ।दे॒व॒ऽयुम्।जन॑म्।इ॒येथ॑।ब॒र्हिः।आ॒ऽसद॑म्॥  
सः।मानु॑षीषु।दुः॒ऽदभः॑।वि॒क्षु।प्र॒ऽअ॒वीः।अम॑र्त्यः।दू॒तः।विश्वे॑षाम्।भु॒व॒त्॥  
सः।सद्म॑।परि॑।नी॒य॒ते॒।होता॑।म॒न्द्रः।दिवि॑ष्टिषु।उ॒त।पोता॑।नि।सी॒द॒ति॒॥  
उ॒त।ग्नाः।अ॒ग्निः।अ॒ध्व॒रे।उ॒तो इति॑।गृ॒हऽप॑तिः।दमे॑।उ॒त।ब्र॒ह्मा।नि।सी॒द॒ति॒॥  
वेषि॑।हि।अ॒ध्व॒रि॒ऽय॒ताम्।उ॒प॒ऽव॒क्ता।जना॑नाम्।ह॒व्या।च॒।मानु॑षाणाम्॥  
वेषि॑।इत्।ऊँ॒ इति॑।अ॒स्य॒।दू॒त्य॑म्।यस्य॑।जुजो॑षः।अ॒ध्व॒रम्।ह॒व्यम्।मर्त॑स्य।वोळ्ह॑वे॥  
अ॒स्माक॑म्।जो॒षि॒।अ॒ध्व॒रम्।अ॒स्माक॑म्।य॒ज्ञम्।अ॒ङ्गि॒रः॒।अ॒स्माक॑म्।शृ॒णु॒धि॒।हव॑म्॥  
परि॑।ते॒।दुः॒ऽदभः॑।रथः॑।अ॒स्मान्।अ॒श्नो॒तु॒।वि॒श्वतः॑।येन॑।रक्ष॑सि।दा॒शुषः॑॥  
