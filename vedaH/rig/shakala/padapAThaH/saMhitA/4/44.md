

  
तम्।वा॒म्।रथ॑म्।व॒यम्।अ॒द्य।हु॒वे॒म॒।पृ॒थु॒ऽज्रय॑म्।अ॒श्वि॒ना॒।सम्ऽग॑तिम्।गोः।यः।सू॒र्याम्।वह॑ति।व॒न्धु॒र॒ऽयुः।गिर्वा॑हसम्।पु॒रु॒ऽतम॑म्।व॒सु॒ऽयुम्॥  
यु॒वम्।श्रिय॑म्।अ॒श्वि॒ना॒।दे॒वता॑।तान्।दिवः॑।न॒पा॒ता॒।व॒न॒थः॒।शची॑भिः।यु॒वोः।वपुः॑।अ॒भि।पृक्षः॑।स॒च॒न्ते॒।वह॑न्ति।यत्।क॒कु॒हासः॑।रथे॑।वा॒म्॥  
कः।वा॒म्।अ॒द्य।का॒र॒ते॒।रा॒तऽह॑व्यः।ऊ॒तये॑।वा॒।सु॒त॒ऽपेया॑य।वा॒।अ॒र्कैः।ऋ॒तस्य॑।वा॒।व॒नुषे॑।पू॒र्व्याय॑।नमः॑।ये॒मा॒नः।अ॒श्वि॒ना॒।आ।व॒व॒र्त॒त्॥  
हि॒र॒ण्यये॑न।पु॒रु॒भू॒ इति॑ पुरुऽभू।रथे॑न।इ॒मम्।य॒ज्ञम्।ना॒स॒त्या॒।उप॑।या॒त॒म्।पिबा॑थः।इत्।मधु॑नः।सो॒म्यस्य॑।दध॑थः।रत्न॑म्।वि॒ध॒ते।जना॑य॥  
आ।नः॒।या॒त॒म्।दि॒वः।अच्छ॑।पृ॒थि॒व्याः।हि॒र॒ण्यये॑न।सु॒ऽवृता॑।रथे॑न।मा।वा॒म्।अ॒न्ये।नि।य॒म॒न्।दे॒व॒ऽयन्तः॑।सम्।यत्।द॒दे।नाभिः॑।पू॒र्व्या।वा॒म्॥  
नु।नः॒।र॒यिम्।पु॒रु॒ऽवीर॑म्।बृ॒हन्त॑म्।द॒स्रा॒।मिमा॑थाम्।उ॒भये॑षु।अ॒स्मे इति॑।नरः॑।यत्।वा॒म्।अ॒श्वि॒ना॒।स्तोम॑म्।आव॑न्।स॒धऽस्तु॑तिम्।आ॒ज॒ऽमी॒ळ्हासः॑।अ॒ग्म॒न्॥  
इ॒हऽइ॑ह।यत्।वा॒म्।स॒म॒ना।प॒पृ॒क्षे।सा।इ॒यम्।अ॒स्मे इति॑।सु॒ऽम॒तिः।वा॒ज॒ऽर॒त्ना॒।उ॒रु॒ष्यत॑म्।ज॒रि॒तार॑म्।यु॒वम्।ह॒।श्रि॒तः।कामः॑।ना॒स॒त्या॒।यु॒व॒द्रिक्॥  
