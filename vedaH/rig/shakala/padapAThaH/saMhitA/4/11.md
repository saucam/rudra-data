

  
भ॒द्रम्।ते॒।अ॒ग्ने॒।स॒ह॒सि॒न्।अनी॑कम्।उ॒पा॒के।आ।रो॒च॒ते॒।सूर्य॑स्य।रुश॑त्।दृ॒शे।द॒दृ॒शे॒।न॒क्त॒ऽया।चि॒त्।अरू॑क्षितम्।दृ॒शे।आ।रू॒पे।अन्न॑म्॥  
वि।सा॒हि॒।अ॒ग्ने॒।गृ॒ण॒ते।म॒नी॒षाम्।खम्।वेप॑सा।तु॒वि॒ऽजा॒त॒।स्तवा॑नः।विश्वे॑भिः।यत्।व॒वनः॑।शु॒क्र॒।दे॒वैः।तत्।नः॒।रा॒स्व॒।सु॒ऽम॒हः॒।भूरि॑।मन्म॑॥  
त्वत्।अ॒ग्ने॒।काव्या॑।त्वम्।म॒नी॒षाः।त्वत्।उ॒क्था।जा॒य॒न्ते॒।राध्या॑नि।त्वत्।ए॒ति॒।द्रवि॑णम्।वी॒रऽपे॑शाः।इ॒त्थाऽधि॑ये।दा॒शुषे॑।मर्त्या॑य॥  
त्वत्।वा॒जी।वा॒ज॒म्ऽभ॒रः।विऽहा॑याः।अ॒भि॒ष्टि॒ऽकृत्।जा॒य॒ते॒।स॒त्यऽशु॑ष्मः।त्वत्।र॒यिः।दे॒वऽजू॑तः।म॒यः॒ऽभुः।त्वत्।आ॒शुः।जू॒जु॒ऽवान्।अ॒ग्ने॒।अर्वा॑॥  
त्वाम्।अ॒ग्ने॒।प्र॒थ॒मम्।दे॒व॒ऽयन्तः॑।दे॒वम्।भर्ता॑।अ॒मृ॒त॒।म॒न्द्रऽजि॑ह्वम्।द्वे॒षः॒ऽयुत॑म्।आ।वि॒वा॒स॒न्ति॒।धी॒भिः।दमू॑नसम्।गृ॒हऽप॑तिम्।अमू॑रम्॥  
आ॒रे।अ॒स्मत्।अम॑तिम्।आ॒रे।अंहः॑।आ॒रे।विश्वा॑म्।दुः॒ऽम॒तिम्।यत्।नि॒ऽपासि॑।दो॒षा।शि॒वः।स॒ह॒सः॒।सू॒नो॒ इति॑।अ॒ग्ने॒।यम्।दे॒वः।आ।चि॒त्।सच॑से।स्व॒स्ति॥  
